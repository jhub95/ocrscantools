	 		İçindekiler



	GİRİŞ

	BÖLÜM 	I. MÜJDELEME ADINA

	BÖLÜM 	II. MÜJDELEYEMEME

	I. 	İLAHİYAT ENGELİ

	II. 	İBADET ENGELİ

	III. 	MÜJDELEME ENGELİ





GİRİŞ





Genelde kişinin kendisine dışarıdan bakabil­mesi hiç kolay değildir. Hele hele eleştiri alıp o eleştirilerin en azından doğ­ru mu diye bir de­ğerlendirmesini yapmak ise büyük olgunluk is­teyen bir iştir. Bu bağlamda Mesih’in “kendi gözündeki merteği gör” (Matta 7:3) şeklindeki öğretisi hakikaten her bir samimi Mesih İnanlısı için çok önemlidir.





Mesih’in kurtuluş Müjdesi elbette bütün insan­lık içindir. Ama her konuyu yozlaştırma eğili­minde olan insanlar ne yazık ki Mesih İsa’nın kurtarışını, öğretilerini de bir yere kadar yozlaş­tırmayı başarmışlar hatta amacın dışına taşır­mışlardır. İnsanlar artık “kilise” adı altında bir­çok birbirinden farklı inanç, ibadet ve görüşlere sahip kurum ve kuruluşlar görmektedirler. Ve daha ilk bakışta Yaratan’ın Mesih İsa’da­ki o muhteşem kurtuluş Müjdesi önünde adeta kalın bir duva­ra çarpmaktadırlar.





Müjde, Mesih İsa’nın sadeliği ve saydam kişili­ğinde ilahi kurtarış eli olarak ilk yüzyıllarda özellikle geleneklerine bağlı ve dindar olan Mu­seviler içinde yürek değiştiren bir hareket ola­rak gelişmiştir. Bu gelişimde toplu ibadetha­nelerin, bu ibadethanelerde ibadet eden kişilerin bütün bu manevi konu­ları konuşabilmelerinin ve elbette aile ve toplum olarak da Musevi öğ­retişlerde öğrendikleri birlikte hareket edebil­me­nin, birbirine güvenmenin çok büyük bir rolü vardır. Ama daha sonra başka milletlerden in­sanların da Mesih İsa’yı efendileri ve kurtarıcı­ları olarak kabulleri sonucu bu birlik­telik biraz daha farklı boyutlara doğru gelişmeye, karşılıklı kişilerin birbirlerini aynı inanç içinde kabul edebilme çekiş­mesine girmelerine neden olmuş­tur.





Sonuçta, bu karşılıklı uyum sağlamaya ve Me­sih İsa’nın Müj­desi’nde, kurtarış, öğretiş ve ya­şamında uyum sağlamaya çaba gösteren kişiler yavaş yavaş insani düşünceleri kaynaklı ve dö­nemin gelenekleriyle de irtibatlı bir biçimde bir takım yeni bakış açıları, uygulamalar ve hatta inanç açıklamaları oluşturmaya ve birbirlerine kendi tarzlarına uygun anladık­larını savunmaya kalkmışlardır. İşte bu süreç içinde de yavaş ya­vaş Mesih İsa’nın otantik, o asıl temel öğretişle­ri yavaş yavaş imparatorluklarla ya da medeni­yetlerle, kültürler ve dillerle törpülenmeye baş­lamıştır.





Ve bu durum savaşlar altında inim inim inleyen dünyanın 17. yüzyıl reform hareketlerinden sonrasına kadar gelmiş ve on­dan sonra da biraz rahatlayan ve kendi inandıklarını başka­larına da kabul ettirebilme fırsatları olduğunun farkına varan bazı Hristiyanlar misyon hareketlerine başlamışlardır. Aslın­da kurumsallaşan kilise içinde bir başka kurum daha doğmuş­tur. Her ne kadar bu yeni oluşum “kiliseye yardımcı bir yan grup” olarak kendini isimlendirmiş olsa da aslında gelişimi­ne ve büyüklüğüne bağlı olarak zaman zaman tamamen kili­seden bağımsız, kendi başına buyruk, hatta kendisini kilisenin üzerinde gören bir kurum ve kuruluş olarak kendisini ortaya koymuştur. Bu yeni doğan kurumlar her ne kadar Roma Ka­tolikliği içinde var olmuş ve gelişmişse de günümüz Protes­tan­lığı neredeyse misyon kurum ve kuruluşlarıyla adeta ku­cak kucağa bir durumdadır. Batı ve Doğu Ortodokslarının büyük bir çoğunluğu ise maalesef milliyetçiliklerin kıskacı altında bir din-milliyet-kültür üçlemesi arasında kendi iç alemlerine sıkışıp kalmışlar ve Mesih’in evren­sel mesajını bir anlamda birçok tutucu Muse­vi’nin yaptığı gibi maalesef bir tekel zihniyetine bağlamışlardır. Elbette bütün bunları söylerken Mesih’e tabi ve inançlarında samimi ve insan kardeşlerine gönüllerini açmış birçok batı ve doğu Ortodokslar’ını ve Roma Katolikleri’ni, samimi Protestanları, samimi ve inancı bütün birçok mezhep mensuplarını bu ele alıp olum­suzluklarını değerlendirdiğimiz aşırı bakış açı­ları ve tutumları yapan kişi, kurum ve kuruluş davranışlarının dışında tuttuğumuzu da açıkça beyan etmek isteriz.





21. yüzyıl ise adeta yepyeni bir dünya impara­torluğu getirmiştir. Dünya globalleşmeye de­vam etmekte, teknoloji ise en uzak yerleri tama­men yanımıza taşımaktadır. Özellikle bu büyük imparatorluğu yöneten belli başlı ülkelerin refa­hını paylaşan bazı dini kurum ve kuruluşlar da bundan aldıkları cesaretle Mesih’in kilise kav­ramının çok ötesinde global bir dini hareket he­deflemektedirler. İlginç olanı bu kurum ve ku­ruluşların birçoğunun Papalığa karşı bayrak aç­mış olan Protestan kurum ve kuruluşları olma­sıdır ve aslında fark edilsin ya da edilmesin her biri kendi başına küçük bir “papalık” oluştur­muşlardır. Ve onlara göre de en etkin, en doğru hizmeti ancak kendileri sunar bir haldedirler.





Mesih ve elçileri sonrası tarih, bilhassa 5. yüz­yıl ilahiyat tartışmaları ve kargaşalarından sonra bir anlamda Orta Doğu’nun dışında ve özellikle Batı’da geliştiği için bugün Hristiyan inancı daha çok Mesih’in hayatı, öğretişleri ve kurtarış Müjdesi’nden ziyade bir anlamda ve tabiri caiz­se Batı’nın dini anlayışı ve maneviyat algısını yansıtmaktadır...





Durum böyle olunca, temel inanç prensipler Mesihi çağda kalmak kaydı ile artık ortada ister kabul edilsin ya da kabul edilmesin adeta bir “beşinci İncil” söz konusudur. Bu “beşinci İn­cil” bir anlamda baskın olarak görülen birçok Hristiyan mezhebinin ne yazık ki, inandığı ve uyguladığı İncil’dir. Mesih İsa’nın o sade, bü­tün insanlığın anlayabileceği, insanlar arasında dil, ırk, kültür farkı tanımayan müjdesinin çok dışında bir “İncildir bu İncil.” Bu “beşinci İn­cil” aslında bir manada eski tarihlerde olduğu gibi modern, endüstriyelleşmiş dünyayı da bir imparatorluk gibi görürsek güçlünün elinde şe­killenmiş bir “İmparatorluk İncil’idir.” Bu el­bette elimizdeki Kutsal Yazılar dışında bir yazı­lı metin şeklinde anlaşılmamalıdır. Bu eldeki Kutsal Yazılar’a bakılırken, Mesih’in öğretileri çalışılırken, Müjdesi duyurulurken takılan bir düşünce biçimi, anlayış, yorumlama gözlüğü­dür. Bu gözlüğün nasıl bir şey olduğunu anla­mak için Batı tarihinin değerlendirilmesi gerek­mektedir. O zaman Mesih’in bakış açısı, öğretiş açısının dışında artık bu açıyı değerlendiren, bu açıya yön veren başka bakış açıları, başka de­ğerlendirmeler vardır. Yani anlayacağımız Me­sih İsa’nın göğe yükselişinden günümüze “köp­rünün altından çok sular geçmiştir.”





Dolayısıyla bu tarz bir müjde anlayışı, bu tarz bir müjde yaşamı özellikle son çağın kişiselci­liği ve bencilliği ile de birleşince artık tamamen Mesih İsa’nın kurtaran mesajından uzaklaşmış sadece “öyleymiş gibi görünen” ve arkada “benlerin çarpıştığı” “mezheplerin çakıştığı” “kültürlerin ve milliyetlerin kendini daha üstle­re çıkartma” kaygısı taşıdığı bir biçim insanlığa ve dünyaya sunulur bir hale gelmiştir.





Bununla birlikte Mesih İnancını duru bir biçim­de, Müjde’yi has, sade haliyle, esas otantik haliyle göremeyen, duyamayan hissedemeyen dünya da, elbette bu tarz kurum ve kuruluşların yaklaşımlarından her zaman tedirginlik duy­makta ve zaman zaman da elden geldiğince bu gibi kurum ve kuruluşlardan uzakta durmaya çalışmaktadırlar.





Samimi Mesih İnanlıları ise farklı mezheplerde de olsalar, farklı ülkelerde de olsalar bu olup bitenin farkında samimi dua, ibadet ve imanları ile ellerinden geldiği kadar otantik Müjde’yi yaşamaya, yansıtmaya çalışmaktadırlar. Onlar karşılıklarını eninde sonunda RAB’den ve hatta ürün veren olarak, hem çevrelerindeki iman ve hem de insan kardeşlerinden de bol bol alacak­lardır hiç kuşkusuz ve Müjde adını kullanıp müjdeleyemeyenler de bunun sonuçlarına enin­de sonunda kavuşacaklardır. Hatta tarihe baktı­ğımızda birçoğu kavuşmuşlardır da.





Umarız “gözümüzdeki merteği görme” (Matta 7:3) amaçlı bu kısa değerlendirmelerimiz bizi Mesih’in Otantik Müjdesi’ne biraz daha yaklaş­tırır ve bizi biraz daha O’nun gibi bütün insan­lığa “ışık olmaya” doğru yönlendirir.





BÖLÜM I. MÜJDELEME ADINA





Mesih’in “yüce görevi” (Matta 28:19) olarak ni­telendirilen sözlerinden hareketle birçok samimi Mesih İnanlısı müjdeleme adına yola çıktılar. Hiç kuşkusuz birçoğunun niyeti oldukça paktı. Ve imanı tamdı. Bu birçokları içinde bazıları hakikaten Mesih İsa’ya yaraşır bir iman yaşamı ve ihsan yaşamı sundular. Onlar dağlarda, çöl­lerde, ilkel toplumlar içinde Yaratan’ın Me­sihi’nde sunduğu kurtuluşu vaaz ettiler. Onlar gerçekten sonsuzluğu Baba’nın muhteşem pla­nında Mesih’in aydınlığında ve Ruh’un rehber­liğinde kucakladılar. Ama küçük ilah olan insan her şeyi bir yolunu bulup her şeyi kendine ben­zetmeyi kolaylıkla becerebildiği için elbette Mesih adına yola çıkanlarla birlikte yola çıkan “bencillikler” de zaman içinde “müjdeleme adı­na” yola çıktılar. Ve o samimi imanlıların verdi­ği manevi ürünler gibi ürünler veremediler. Veremedikçe daha çok maddeye bağlandılar ve sonra daha çok ve daha çok. Sonuçta ürünsüz­lüklerinde kendilerini aklayacak formülleri de yine Müjde üzerinden buldular ve “bütün suç karanlığındı, kötünündü” ve “gücü onun elinden almak için bir başka güce yani insanın dua gü­cüne, plan, proje, bütçe gücüne ihtiyaç vardı.” Onlar ne üretirlerse üretsinler maalesef kendi yapabilirliklerinde kaldıkları sürece ve Mesih’e dönüp değişmeyi içe almadıkları sürece hep “müjdeleme adına” “müjdeleyemeyeceklerini” görecekler





Güçlü olan kim?





Genelde kiliselerde ve misyon kuruluşlarında yaygın olan inanç Mesih’in Müjdesi’nin dünya­nın bazı yörelerinde oldukça zor kabul gördüğü inancıdır. Hatta Mesih’in Müjdesi’ni kabul et­mede zorlanmanın en büyük nedeni olarak da Şeytan’ı göstermektedirler. Hiç kuşkusuz Şey­tan’ın her birimizin benliği üzerinde ayartıcılığı ve Tanrı karşıtlığı söz konusudur ama bu ge­nelde özellikle bazı kilise ya da misyon kuru­luşlarınca oldukça abartılı bir hale getirilmekte­dir. Hatta öylesine abartılır ki, sanki Şeytan Tanrı’dan ve O’nun Mesih’te sunduğu kurtarış­tan çok daha güçlüymüş gibi bir konuma geti­rilir. Bu durumda da dualarımızın çok ateşli, çok yoğun olması önerilmeye başlanılır. Çünkü bu tarz yörelerdeki insanların Şeytan’ın etkisi, köleliği, tahakkümü altından kurtulması için bizim hararetle dua etmemize ihtiyaç vardır. Görüldüğü gibi yanlış, yanlışa bilet kesip dur­maktadır. Yani Tanrı bizim hararetli dua edip etmeyişimize göre harekete geçecekmiş gibi bir görünüm sergilenmektedir. Kısacası çok güçlü olan Şeytan’ın gücünü kırıp Yaratan’ın Mesih İsa’daki Müjdesi’ni bu tarz yörelerin içinde et­kin hale getirmek bir anlamda bize bağlan­mıştır.





Bütün bu ve benzeri bakış açıları aslında 20. yy’da iyice gelişmiş ve 21. yy’a taşınmış son dönem Protestan gruplarından bazılarının dü­şünceleridir. Bu düşünceler ne yazık ki Kutsal Yazılar’ın uzağında teolojik hatalarla dolu dü­şüncelerdir.





Bu yanlış bakış açıları Yaratan’ın görkemini, “Alfa ve Omega” olmasını yani “başlangıç ve son olmasını” (Vahiy 1:8) ve Mesih’in kurtarı­şının gücünü adeta alaşağı eden görüşlerdir.





RAB Allah her zaman kadir olan olarak bütün alemin efendisidir. “Her diz çökecek, her dil diyecek” (Romalılar 14:11) ilkesi kapsamında kendi “kelimesini” dünyaya bahşetmiştir. Ve Ruhu ile de yüreklerde çalışıp dururken diğer taraftan da Kendine iman etmiş, samimi ina­nanları da bir anlamda Kendi ihsanları için bir vasıta olarak görmekte ve kullanmaktadır.





Yani Kutsal Yazılar’da açıkça ifade edildiği gi­bi hizmetin sahibi kendisidir. Çağıran, aklayan, kutsayan Kendisidir ve elbette gönderen Kendi­sidir. O zaman aslında işin sahibi bir yolla kur­tardıkları ile henüz kurtarmadıklarını ve kurta­rılacak olanların yüreklerini hazırlayarak birbi­rine yakınlaştırmaktadır.





Bize düşen bu muhteşem planda kendi yerimizi almamızdır. Yani biz bu iki taraflı işleme katı­lırsak bereket alanlar olarak bu hizmetten büyük bir ruhsal kazanım edinmiş olacağız. Ama bi­linçli olarak katılmazsak elbette kaybedenlerden yani bu muhteşem Allah hizmeti bereketini kay­bedenlerden olmuş olacağız. Ama çoğu zaman bizler başlangıçta söylediğimiz gibi yanlış teo­lojilerle yönlendirilirken yanlış bir hizmet anla­yışına da ulaşmış oluyoruz. Sanki işi biz yap­mazsak üzerinde Şeytan’ın eli olan karanlık içindeki insanlar, halklar kurtarılamayacakmış gibi bir sanıya kapılıyoruz. Kısacası kendimize hizmette “Allah ile ortak olma” payını çıkardı­ğımız gibi hatta daha çok “Allah’tan çok Allah olma rölünü üstlenip” insanlar üzerinde kararlar vermeye, onlar için sanki Yaratan rolüne soyun­maya başlarız. Böylelikle otomatik olarak bir başka kötü teoloji batağına daha saplanmış olu­ruz. Ve bu teolojik açıdan yanlış inançlarımızı da şöyle maddeler halinde sıralamamız müm­kündür:





a) Bazı bölgelerin adeta Yaratan’ın elinden alınarak sadece Şeytan’ın hükümranlığı­na verilmiş olduğu inancı.

b) Bu bölgelerin tamamen kötünün tahakkü­münden kurtulması için bizim sürekli yalvarış ve dua içinde bulunmamızın şart olduğu inancı.

c) Biz olmaksızın Yaratan’ın kurtarma işini pek de tam olarak yerine getiremeyecek olduğuna olan inanç.





Hangimiz kurtarıcı?





Daha misyon hizmetine girişmeden önce geli­nen bu teolojik yanlışlar noktası elbette hizme­tin yanlış temeller üzerine kurulmasına neden olmuş olacaktır. Kutsal Yazılar’dan ve Mesih’in esaslı öğretilerinden uzak bir misyon hizmeti de dünyasal anlamda ne kadar planlı programlı da olsa, ne kadar ekonomi anlamında güçlü de olsa elbette ilahi manada sonuç vermeyecektir.





Çünkü “kuvvetle ve kudretle değil ancak O’nun ruhuyla” öğretisini ve “dünyayı öyle sevdi ki biricik Oğlu’nu verdi” (Yuhanna 3:16) şeklin­deki tek yönlü ihsanı unutmamız, hizmeti de O’nun suretinde değil kendi düşmüş suretimiz­de anladığımız, kendimize benzettiğimiz anla­mına gelmektedir.





Bu ne yazık ki, bugün böyledir. Yani hizmet tamamen insanların kültürel, sosyo-ekonomik durumlarının adeta bir yansıması halindedir. Binlerce samimi Mesih İnanlısı Yaratan’ın o muhteşem kurtaran gücünde, ibadet eder gibi milletlere ışık olmak yerine “bencil” yaklaşım­larla kendilerini kurtarıcı rolünde görmeye baş­lamışlardır.





Işığın kaynağından alıp yansıtmak yerine, ışık olmaya kalkmak, her bu tarz düşünen kiliseyi daha bir kurumsallaşmaya itmiş ve daha da öte­si “ben ve programım” temelli “kilise yan hiz­met kuruluşu” organizasyonlarının kurulmasına yol açmıştır.





Bugün Hristiyan olduğunu söyleyen birçok ku­rum ve kuruluş Mesih İsa’nın adıyla en güzel hizmeti kendisinin verdiği edasıyla hizmet etti­ğini dünyaya ilan etmekte ve hatta bir manada ruhsal fatihlik rolünü üstlenmektedir. Oysa Me­sih’in hizmet anlayışında “kendini alçaltan yük­seltilecek” (Matta 23:12) ilkesi esastır, Mesih İsa’nın öğretilerinde dünyanın madde gerçeği yoktur Yaratan’ın mana gerçeği vardır. Mesih İsa’nın hizmet anlayışında “birinciler sonuncu sonuncular birincidir” (Matta 19:30). Anlayan için bu önemli noktalarda oldukça büyük hik­metler vardır. O zaman bu sorular şablonu altın­da bu kurum ve kuruluşların kendilerini takdim edişlerini değerlendirmek önemlidir. İşte o za­man gerçekten kimin hakikaten Mesih’in adı ile hizmet yolunda olup olmadığı ortaya çıkacaktır.





Kilise kime ait?





Kilise aslında Mesih’e ait bir cemaattir. Yani maddenin üstünde Mesih’le manaya yükselmiş, kurtuluşu gönenmiş insanların bulunduğu yer­dir. “Orada bu insanlar Mesih’te göklerdeki Ba­ba’ya tapınırlar.” Ruh’un önderliğinde elçisel öğretileri çalışırlar, dua edip ilahi söylerler, ek­mek kırarlar ve yaşamlarını paylaşırlar (Elçile­rin İşleri 2:41-42). Kilise Yaratan’dan alınan kurtuluş ihsanını alıp halka dağıtma mekanıdır. Böyle bir camia için her şey manevi olarak Ya­ratan’la yaşamak içindir ve böyle bir yaşamda da ibadet temeldir.





Oysa bugün bazı kilise adını kullanan kurumlar ne yazık ki, plan, program ve bütçe ile çalışan büyük iş yerlerine dönüşmüştür. İşini kaybetme korkusu altındaki önderler Allah’ı hoşnut etme yerine insana göre hareket etmeye başlamış­lardır. Bununla birlikte “Efendimiz İsa’nın adı” ağızlarından hiç düşmemektedir. Bu kadar sık­lıkla kullanılan “Mesih İsa’nın adı” ne yazık ki, bu tarz yerler için sadece çıkarlar için ve maddi manada güç sahibi olabilmek için kullanılan bir isim olmuştur. Yeni Antlaşma yazıları arasında yer alan “Elçilerin İşleri” bölümünde Simon da İsa Mesih’in ismini doğaüstü bir güç olarak görmüştü ve aynı o şekilde yalnız kendi çıkarı, kendi ismi, kendi yüceliği için Mesih’in yüce­liğini kullanmak istemişti (Elçilerin İşleri 8).





Bazı kiliselerse ne yazık ki, ilahiyatlarının ne kadar tarihi, elçisel inancın çok sağına yahut çok soluna kaydığının bile farkında değillerdir. Bunlardan “evangelical” yani “müjdeci” oldu­ğunu ifade eden gruplar arasından bazıları ise neredeyse “üçlü birlik” ilahiyatını bile artık ne­redeyse sadece “İsa birlik” ilahiyatı olarak de­ğiştirmiş durumdadırlar. Yine bunlardan “kariz­matik” yani “armağanlara sahip” olduğunu ifa­de eden bazıları ise neredeyse “üçlü birlik” ila­hiyatını artık “Ruh birlik” ilahiyatı ile değiştir­miş durumdadırlar.





Bu bahsettiğimiz konular elbette samimi bir biçimde Mesih İsa’ya ve Müjdesi’ne tabi Yar­atan’ın yolunda yürüyen ve Kutsal Yazılar’a sımsıkı sarılmış saygıdeğer inananların, kilise­lerin, kilise kurum ya da kuruluşların hiç olma­dığı şeklinde bir sonuca varmamız anlamında değildir. Aksine bu tarz samimiyetle iman yo­lunda devam edenlerin birçoğu samimiyetle Efendimiz Mesih’in öğretilerine tabi oldukları için hizmetlerini zaten dünyaya reklam etme­mektedirler. Onlar zaten Mesih’in gerçek izleyi­cileri ve imanın tanıklarıdır. Onlar sayesinde Yaratan’ın kurtuluş planı günümüze dek taşın­mış ve yarına da taşınacaktır. Ama burada ele alınan örnekler ne yazık ki, çok önde görünen, çok reklam yapan ve yine ne yazık ki, farklı inançlardaki insanların da en çok gördüğü ör­neklerdir.





Müjde nedir?





Ortada yaygın biçimi ile var olan veya birçok farklı Hristiyan televizyon kanallarından fışkı­ran insan “egosundan” kaynaklı olduğu gayet belli ve “reklam” zihniyeti ile karışık müjde­leme faaliyetlerine doğal olarak göz atan birçok Müslüman tabii ki İsa Mesih’i bu tarz, “Mesih adına hizmet yaptığını” söyleyen kurum ve kuruluşlarda görebilme durumu ile yüz yüzedir ya da böyle bir gayret içindedir. Ve esas üzücü olan bu “müjdeleme” yaptığını sanan kişilerin oluşturdukları olumsuz görüntünün farkında olmaksızın “neden farklı inanç sahipleri Mesih İsa’yı bizde göremiyorlar?” şeklinde soru sor­maya devam etmeleridir. Çünkü bu soruyu bu kadar ortalıkta gezinen kötü örneklerden sonra sorabilmek “çok akıllı olduğunu zanneden ama esasında hakikaten cahil olan” kişilerin konu­munda olmak anlamındadır. Bu en azından bu noktada böyle bir değerlendirmeyi beraberinde getirmektedir.





Çünkü Mesih İsa’nın yolu esas anlamı ile ele alınacak olursa ezberleme yolu ile öğrenilebi­lecek olan bir “dini inanç” yolu değildir. Aksine bütün öğretiş temelleriyle sabit bir yaşam yolu­dur. Bir yaşam boyu sürecek mana çalışmasıdır. Efendimiz İsa ile haçta “benliğimize” ölmek (Markos 8:34) ve yepyeni bir yaşama “benliği­min Mesih” olduğu bir yaşama dirilmektir. Yi­ne kısaca ifade etmek gerekirse Müjde’nin dışı­mızda etkin olması öncelikle bizde tam anlamı ile etkin olmasına bağlıdır.





Hiç kuşkusuz Müjde Yüce Allah’ın Mesih’inde insanlığa sunduğu manevi bir kurtuluş planıdır. Sahibi kainatın sahibidir ve elbette birincil ola­rak Müjde’nin yayılması ve insanlara kurtuluş sunması O’nun lütfuna tabidir.





Bununla birlikte Mesih’te kurtuluşu gönenmiş olan inananlara da sorumluluk veren yine “gök­lerdeki Babamız ve Efendimiz’dir.” “Kutsal Ruh’un ve Kutsal Kelam’ın” rehberliğinde bu sorumluluğu özellikle bir ibadet şuuru ve ma­nevi bir sorumluluk olarak taşımakla yükümlü olan imanlının kendisidir.





Elbette bu sıralamada Yaratan’dan uzak olan ve kendi “benliği” içinde “düşmüş” olarak yaşayan her bir insan ister istemez “kötünün” yönlendi­rişindedir ve bu yönlendirişten de ancak “Mesih İsa’nın kurtarışında ve bu kurtarış içinde önce­likle Ruh’un yüreği hazırlaması ile” çıkması mümkündür yani Yaratan’ın ışığının yüreğini delmesi ile bu yönlendirişten kurtulabilmesi söz konusudur. Yani yine her şey, her şeye kadir Olan’ın önerisinde, planında, denetiminde, do­natımında ilerlemektedir.





Engel kimden?





O zaman, eğer Müjde’nin anlaşılması zorlaşı­yorsa burada “kötünün yüreklerde yaptığı” tah­ribatın yanı sıra bu Müjde’yi taşıyan, götüren kişinin de “yüreğindeki tahribatın etkisi vardır.” Hatta daha ikiyüzlü olduğu için daha da teh­likelidir.





İşte biz bu nedenle burada özellikle Müslüman insan kardeşlerimizin Yaratan’ın İsa Mesih’te ilan ettiği Müjde’ye tepkili olmalarında bu ikin­ci unsuru daha etkin görüyoruz. Özellikle “kili­se tarihinin” yalnız çok güzel örneklerle değil içinde insan unsuru olması nedeniyle maalesef kötü örneklerle dolu olduğunun da bilincinde bunu rahatlıkla bu şekilde söyleyebiliyoruz.





Efendimiz İsa Mesih’te insanlığa takdim edilen Müjde bütün sadeliği ile ve esas itibariyle insan hayatı içindir. Ve Müjde’nin başkalarına bir mana ifade etmesi ancak bu armağanın orijinal kabında ve sadeliğinde sunulmasına bağlıdır. Yani “yaşayarak” sunulmasına bağlıdır. Bu su­nuş asla bir gösteri, bir pazarlama, bir meslek ya da bir dini gururun dile gelmesi şeklinde bir sunuş olmamalıdır. Fakat durum ne yazık ki, esastan farklı olan sunuş noktasında olunca o zaman özellikle Müjde’nin anlaşılmasının önü­ne Müjde’yi paylaşanlar, farkında olmaksızın üç büyük engel oluşturmakta, üç büyük duvar örmektedirler. Ve bu duvarlar özellikle Müslü­man insan kardeşlerimizin Mesih’in Müjdesi’ni algılama konusunda zorlanmalarının en belirgin üç nedenini oluşturmaktadır. Bu üç engel 1. İla­hiyat Engeli 2. İbadet Engeli 3. Misyon En­geli’dir. Şimdi sırasıyla bu engelleri inceleyerek Mesih’in adı ile yola çıkan ve ne yazık ki, Müj­de’yi bir türlü müjdeleyemeyenlerin neden bu duruma düştüklerini birlikte değerlendirelim.





BÖLÜM II. MÜJDELEYEMEME





Elbette kimin güçlü olduğunun ayırt edilemedi­ği ve esas kurtarıcının kim olduğu fark edilme­diği ve kilisenin ne olduğunun anlaşılmadığı ve dolayısı ile Müjde’nin de hayatlara oturtula­madığı anlayış içinde “Müjde adına” bir tüccar, bir pazarlamacı gibi yola çıkmak sonunda “Müjde adına” “müjdeleyememe” gerçeği ile yüzleşme mecburiyetini getirecektir... Öyle de olmuştur. Bu tarz müjdeciler aslında zaferli, görkemli yüce Yaratıcı’nın Mesih’teki kurtarışı­nın bu kadar zayıf olamayacağı gerçeğine bak­tıkça ve bir de geldikleri noktaları gördükçe aslında kendi içlerinde her ne kadar dışarı ilan etmeseler de büyük bir ikilem yaşamaktadırlar. Çünkü Mesih İsa’dan uzakta bir manevi yaşam yaşanamayacağı gibi, Mesih İsa’dan uzakta sa­dece paranın, eğitimin, kurumsallaşmanın, tek­nolojinin gücüyle “yüce görev” (Matta 28:19) yapılamayacağı da kesin bir gerçektir. Öyle de olmuştur zaten. Yaratan insanın kendi gücüyle oluşturduğu “Babil kulesinde” (Yaratılış 11) nasıl dilleri karıştırdıysa, Mesih adına Müjde adına yola çıkanların kendi güçleriyle oluştur­dukları “kendi papalıkları” sonucunda da birbi­rinden farklı yüzlerce, binlerce mezheplerin or­taya çıkmasına izin vermiş ve dillerin karışma­sına izin vermesi gibi insanlarının inançlarını da birbirlerini anlayamayacakları şekilde karıştır­malarına müsaade etmiştir...





Ve yukarda bahsettiğimiz tarzda “müjdeleme adına müjdeleyemeyen kurum ve kuruluşlar” bugün Müslüman ya da başka inanç sahiplerinin Müjde’yi anlayamamasına hayretle bakarken kendi kendilerine Mesih’in o muhteşem kurtarış Müjdesi önüne ördükleri o kocaman kocaman duvarları engelleri bir türlü görememektedirler. Biz burada şimdi bu engellerin belli başlıların­dan sadece üç tanesini ele almaya ve kendi gözümüzdeki merteği biraz daha yakından gör­meye çalışacağız. Umulur ki, gittiğimiz yanlış yollarımızdan tövbe eder ve yalnız Mesih’in ve Kutsal Ruh’un temel olduğu o esas otantik Ya­ratan kurtarışına sahip olur hem aydınlanan hem de imanla ve sevgiyle ve insanlara hürmetle aydınlatanlardan oluruz.





I. İLAHİYAT ENGELİ





Müslüman ilahiyatı genel olarak oldukça sade ve inancın kuruluşundan beri özellikle çok önemli temel prensiplerinde pek değişmemiş bir ilahiyattır. Ve bu ilahiyat bakış açısına göre “Yaratan yüce Allah tektir” ve bu ilahiyatın öğ­retisine göre en önemli olan şey öncelikle Al­lah’ın birliği ve bu birliğe iman etme konu­sunda hemfikir olmaktır. Mesela Musevilik de özellikle ilahiyatın en temel noktasını oluşturan bu konuda nettir. Müslümanlar için hatta Muse­viler için de peygamberlerin kabulü ve inancın diğer uygulamaları bu en önemli temel ilahiyat öğretisinden sonra gelmektedir. Ve halk olarak inanç üzerinde önemli olan inancı kurcalayıp sağını solunu çekiştirmek değil, bu sade ilahiyat üzerinde günlük olarak imanla yaşamak ve dü­zenli bir biçimde bu “tek Olan’a” samimiyetle ibadet etmektir... Hiç kuşkusuz bu inançlar için­de de tartışılan konular vardır ama dikkat çeken özellik bu inançların bütün mezhep ve tarikat­larının asgaride tamamen hemfikir olmaları ve birbirlerini imansız ilan etmemeleridir. Örne­ğin; İslam dünyasının büyük birçoğunluğu ‘na­mazın’ farz olduğunda hemfikirdir hatta kılın­ma tarzında da ve İslam’ın ‘beş şartı’ ve ‘amen­tüsü’ de hemen hemen istisnalar hariç büyük bir genel kabüldedir.





Tek din çok ilahiyat





Bu nedenle onlar için dışardan bakıldığında, yani onların gözleriyle Hristiyan ilahiyatı belli bir değişkenlik ve mezhepten mezhebe, gruptan gruba oldukça farklı ve karmaşık görünmek­te­dir. Kilise babalarından günümüze kadar sadece teoloji tarihine bakarsak gerçekten bu çeşitlilik ve bu renklilik açıkça görülmektedir. Bu özel­likle Musevi ve Müslüman ilahiyatında yetişmiş kişiler için gerçekten de oldukça kafa karıştı­rıcıdır.





Reform hareketleri sonrasında da entelektüel­liğin ilahiyat alanında etkinliği ile zaman zaman bu karmaşık ilahiyat daha da zor bir hale gel­miştir. Örneğin, bugün Hristiyan inancını biraz araştırmaya kalkan bir Müslüman için gerçek­ten Baptist görüşle, Presbiteryen görüşü ve Pen­tekostal görüşü karşılaştırmak ve iman bakış açısı ile anlamaya çalışmak oldukça zordur. Hatta “Kutsal Üçlük’te” bile bu farklı kilise gelişimlerinin farklı vurgular yapması bu tarz kişileri oldukça şaşırtmaktadır.





Yukarda da dediğimiz gibi farklı inançlarda da oldukça farklı mezhepleri, görüşleri görmek elbette mümkündür. Fakat yine dediğimiz gibi gerek Musevilikte gerekse İslam’da farklı mez­hep görüşlerinde bile en azından ortak olan “iman esasları ve ibadet sistemi” olması gerçek­ten bu inançlara oldukça yoğun bir birliktelik görüntüsü getirmektedir. Bununla beraber daha ziyade radikal, muhafazakâr, reform şeklinde inanca bakış açısında farklılıklar görmek elbette mümkündür. Biraz da gelenek ve göreneklerde bazı farklılıklar ilahiyatlara da yansımış olabilir. Ama yine de Hristiyan inancında olduğu gibi ana iman temellerinde görülen yüzlerce nuans farkını, algı ve anlayış ve ibadet farkını görebil­mek mümkün değildir. Mesela bugün görüldü­ğü kadarıyla yalnız Amerika’da Protestan mez­hebi içinde yüzlerce farklı yol, tarikat, anlayış söz konusudur. Ve bütün bunlar kendi ilahi­yatlarını dosdoğru bir Hristiyan inancı olarak dünyaya yayma gayreti içindedirler.

Herkesin doğrusu farklı





Ayrıca unutulmaması gereken bir nokta da, bir Protestan kilisesi ile diğer Protestan kilisesi ara­sındaki ilahiyat farklılıklarının ibadeti ve hatta dünya görüşünü ve hatta kurtuluş kavramlarını bile değişterecek bir nitelikte olmasıdır. Birisi­nin vaftizi su ve ruh vaftizi diye iki vaftiz ola­rak görmesi diğerinin bunu asla kabul etmemesi gibi bakış açıları her bir kilisenin bir diğerini imansızlıkla suçlamasına kadar gidebilmektedir. Birisi “Kutsal Ruh vaftizi” şartlardan biridir derken bir diğer kilise buna “kesinlikle hayır” şeklinde bir cevap verebilmektedir. Bu dolayısı ile müjdeleyenler aracılığı ile de dünyanın her toplumuna doğru uzayan bir ilahiyat gösterge­sidir. Bu da özellikle farklı misyonerlerle görü­şen bir Müslümanı ya da Museviyi tamamen karıştırmaya yetip artmaktadır.





Genelde İrlanda’daki Katolik ve Protestan kav­gasında olduğu gibi bazı İslami gruplar arasın­daki tartışmalar da çoğu zaman dini nedenlerin ötesinde daha çok politik nedenlerdendir. Yani bu çekişen gruplar arasında “tek Tanrı” ve “Peygamberin belli başlı öğretileri” ve “İs­lam’ın şartları” gibi temel konularda birbirle­rine ters/zıt İslami grup ve cemaat bulmak ol­dukça zordur. Bunlar hiç yoktur demiyoruz ama gerçekten çok çok az ve marjinaldir. Çünkü temel konularda ilahiyat anlamında özde büyük bir fikri ilahiyat birliği söz konusudur.





Ya Mesih’e olan imanımızın birliği!





Her ne kadar bir Protestan Yehova Şahitleri’ni ve Mormonlar’ı Kutsal Kitap’a tabi olarak ka­bul etmese ve bu grupları Hristiyanlığa ait grup­lar olarak görmese de bu Hristiyan camiası dı­şında yer alan diğer tek tanrılı dinler için böyle görülmemektedir. Yani bir Müslüman “Kitab-ı Mukaddes’i” elinde tutup vaaz eden hemen he­men her kişiyi Hristiyan ve hatta misyoner olarak değerlendirmektedir. Bu nedenle onların önünde Hristiyanlık inanılmaz geniş, birbirin­den farklı, renkli, kafa karıştıran, karmaşık bir dindir. Mormonlar’dan tutun da, Pentekost kili­sesine ve oradan birçok farklı farklı gruplara ve birçok tarikatı ile Roma Katolikliğine ve elbette Batı Ortodoks kilisesinden tutun da doğu Orto­dokslarına kadar “tek din kelimesi altında yüz­lerce rengi, fikri, ibadet biçimini” kısacası bu kişiye göre, bu kadar birbirinden farklı ama sanki tek bir bütün dinmiş gibi gördüğü Hristi­yanlık dinini ve Hristiyan ilahiyatını bir türlü kafasına sığdıramamaktadır.





Biz her ne kadar “ama önemli olan Mesih” “Mesih’i kurtarıcı ve Rab olarak kabul ediyor hepsi” yani ortak bir temelimiz var şeklinde imanla cümleler kursakta dışarıdan bakanların bakış açısı ile durum bu kadar “sade” bu kadar “kolay” “anlaşılabilir” değildir. Hatta sonradan iman etmiş olanlar için bile, her ne kadar bunu dışa ifade etmeseler de onlar için bile kolay de­ğildir. Bazı zamanlar bu durum aileden samimi Mesih İnanlısı olanlar için bile kolay değildir. Kısacası birçokları için farklı bakış açılarına sahip yüzlerce mezhebi olan ve ayrıntılarla dolu öğretilerinde ve hatta temel öğretilerinde bile oldukça farklılıklara sahip olan Hristiyan ilahi­yatı oldukça karmaşıktır.





Zaten kilise babaları da zamanında Ruh’un Ba­ba ve Oğul’dan mı yoksa sadece “Baba’dan mı” çıktığı konusunda yaptıkları tartışmalarda dahi hemfikir olamadıkları her okuyan kişi tarafın­dan görülebilmektedir. “Rab’bin sofrası” ve “vaftiz” konusunda da kilise sürekli kendisini birbirinden ayırıp durmakta ve “yetkiler” konu­sunda tartışıp durmakta ve “yetkileri” çok sınırlı tutmak için elinden geleni yapmaktadır.





Oysa diğer tarafta Efendimiz Mesih İsa’nın “ey yükleri ağır olanlar bana gelin ben size rahat veririm” (Matta 11:28) öğretisi çok nettir. Ya­ratan insanlara ruhsal bir yükseliş, bir esenlik, bir kurtuluş bahşetmek istemiştir. Oysa kurum­sal olarak gelişen kilise yapısı Mesih İsa’da ila­hiyatı bir türlü yerli yerine oturtamamış ve bir­birine tezat yüzlerce grubun anlayışı ile oluşan büyük bir mozaik inanç ortaya çıkarıl­mıştır. Dolayısı ile bu da Müjde’nin önüne büyük bir ilahiyat setti çekmektedir.





Kurumsallıkta doktrin çöplüğü





Kurumsallık çoğu zaman kolaylık yerine insan­ları reddederek, şeytanlara, cinlere teslim ede­rek, lanetleyerek Mesih’in esas Müjdesi’nin önüne inanılmaz ve ruhsal bir zorluk setti çek­miştir. Hemen bunun bugün böyle olmadığını söylemek yine samimi bir imanlı için elbette mümkündür ama durum böyle değildir. Aynı yaklaşımın modern versiyonları tekrarlanıp dur­makta ve Mesih’in Müjdesi’nden ziyade kişinin içinde bulundukları kiliselerin doktrinlerini har­fiyen yerine getirmeleri istenmekte aksi takdir­de disipline tabi tutulmaları gibi davranışlarda bulunulmaktadır.





Özellikle Mesih İsa’nın Müjdesi’ni paylaşma hazırlığında olan ya da bu hizmeti sunduğunu düşünen binlercesi Mesih’in pak ve pratik öğre­tisinden çok uzakta doktrin çöplüğü diyebilece­ğimiz bir karmaşık yapıyı farklı inançlara sahip toplumlara aktarmaya çalışmaktadır. Örneğin, “Kutsal Üçlüğü” reddedip sadece “Mesih’in tanrılığını” kabul eden bir grup, çoğunluğun Müslümanlar’ın oluşturduğu bir kentte ayakta durmaya çalışan küçücük bir kilisede yeni yeni ibadet etmeye gayret eden yeni imanlıları bile “hakikate” (yani kendi hakikatlerine) getirme azmi ve imanı ile bir karşı propoganda kapman­yası içine girebilmektedir. Bu durumu yakından izleyen ister yeni inanlı kişiler için olsun isterse bu inancı incelemeye çalışan kişiler için olsun müjdeleme önünde dağ gibi bir “ilahiyat” seti çekilmiş olmaktadır. Kaldı ki, diğer tarihi ku­rumsal kilise ve mezheplerin de birbirlerine ve Protestanlar’a da bakış açıları ve özellikle millet kiliselerinin bazılarının kendilerini hep diğerle­rinden çok üstün görmeleri ve dolayısı ile aynı gibi görünen kelimeler üzerine inşa edilen çok büyük doktrin farklılıkları ve ilahiyatı bir şekil­de ulaşılmaz kılma girişimleri ve kapıları hep kapalı tutup Tanrı insan ilişkisi arasında büyük bir duvarın örülmesi de işleri iyiden iyiye karış­tırmaktadır.





Göremediğimiz zorluklar





Hristiyanlar çoğu zaman ilahiyat zorluğu dendi­ğinde bu zorluğu hep “Kutsal Üçlük” ve “İsa’­nın Tanrılığı” gibi Hristiyan ilahiyatının zorlu öğretileri konusunda zorluk olarak düşünmekte­dirler. Bu elbette doğrudur ama dikkat edilirse biz burada bundan da daha zor olan ve Hristi­yanlar’ın bir türlü kendilerinde göremedikleri bir başka zorluğa dikkat çekmeye çalışıyoruz. Bu zorlukta yukardaki örnekte de görüldüğü gi­bi sadece “Kutsal Üçlük” ya da “İsa’nın Tanrı­lığı” gibi öğretileri değil ama her kilisenin, her irili ufaklı grubun bir anlamda kendi Hristi­yanlığını yaratması ve bu kendince yorumun gayreti ve mücadelesinin getirdiği ve Müjde’nin önüne bir dağ gibi yükselen ilahiyat engelidir.





Bir kilise bir diğer kiliseyi, hatta aynı mezhep içindeki kilise ve grupların bile birbirini aforoz edebilecek bir ilahiyata sahip olması “tek Al­lah’a yürekten iman eden herkesin” eninde so­nunda Yaratan’a kavuşacağı şeklinde geniş bir bakış açısına sahip olan büyük birçoğunluktaki farklı inanç sahibi kişiler için anlaşılması ina­nılmaz zor olan bir durumdur.





İlahiyat tartışmanın da bir adabı





Ayrıca genelde Müslüman ilahiyatçıların ilahi­yat üzerindeki tartışmaları, çalışmaları çoğu za­man ve genelde ilahiyatçıların kendi akademik çevresi içindedir. Halka her bir tartışmalı konu taşınmadığı gibi inancın içinde de bu tartışma­ların sürdürülmesine aslında pek müsaade edil­memektedir. Oysa Hristiyan bakış açısında özellikle “Protestan” çevrelerde “bilen bilme­yen herkes” tarih boyunca yapılan tartışmaları bile adeta günümüz kilise sıralarına taşımış bu­lunmaktadır. Bir manada Efendimiz’in o mane­vi derinliği olan iman ve ibadet hayatı içindeki kurtuluş bulmuş “yeni yaşam” (Romalılar 6:4) öğretisi silikleştirilmiş ve doktrin savaşları için­de bir “kendini ispat” gayreti toplantı grupları ortaya çıkmıştır. Bu sıralardan da hizmete çık­tıklarını düşünenler gittikleri yerlere, insanlara kadar “bu tartışmaları” “doktrin çöplüğünü” adeta her yere hatta “müjdeleme” adına taşı­ma­ya gayret etmektedirler…





Zor olan hep gidilen diyarlar mı?





Örneğin, bazı misyon organizasyonlarında fark­lı mezheplerden gelen Protestanlar bir arada hizmet vermektedirler. Ama zaman zaman iki farklı görüşteki aynı organizasyon mensubu kendilerine öğrenci edindikleri bir yeni iman­lının manevi algılarını belli bir zaman içersinde karıştırabilmektedirler. Bir müddet sonra ister istemez bu iki samimi imanlı kendi samimi ola­rak inandıkları mezhebin veya inanç anlayışla­rının bakış açılarını mutlak hakikatmışçasına farkında olarak ya da farkında olmayarak bu yeni kişiye aktarmaya kalkmaktadırlar. Zaman içinde de doğal olarak bu inancı sorgulayan ve hatta bir müddet inandığını da söyleyen kişinin ortadan kaybolduğu görülmektedir.





Aslında bunlar maalesef her zaman kolaylıkla görülen şeyler değildir. Genelde gidilen diyarda ruhsal manada ürün verilmemesi hep gidilen kültürün, ülkenin ya da inançlarının zor oldu­ğu­na bağlanıp durulmaktadır. Ve özellikle bu ne­denle de çoğu zaman bu diyarlara giden müjde­ciler buralarda zorluk içinde olan kişiler olarak değerlendirilir. Bu hakikaten bazı yerler için doğrudur ama birçok zaman esasında bu doğru değildir. Görüldüğü gibi aslında zorluğun kay­nağı çoğu yerlerde aslında “Mesih’in Müjde­si’ni duyurmak için yola çıkan kişilerden, grup­lardan, onların ilahiyatlarından” kaynaklanmak­tadır.





Bir kilise yan kuruluşu bir diğer yan kuruluşun ilahiyatını, veyahut hangi protestan mezhebin­den ya da diğer mezheplerden olursa olsun bir kilise bir diğer kilisenin ilahiyatını, bakış açısı­nı, ibadetini, geleneklerini beğenmemekte ve kabul etmemektedir. Ve samimi bir biçimde imanı ile Efendimiz Mesih İsa’yı izlemek iste­yen bir kişi de adeta kapı kapı bu ortamları do­laşıp sorguladıkça, ilahiyatların, bakış açılarının ve yaklaşımlarının ne denli değişken olduğunu görmekte ve sonunda da kişi genelde vazgeç­mekte ya da en olmayacak bir biçimde ya da bu değişken ortamın oluşturduğu kaygan zemin üzerinde oluşmuş sertliklerle oldukça isyankâr bir kişi olarak herhangi bir kilise, mezhep ya da inanç grubu içinde yerini almakta ve çoğu za­man Mesih’in Müjdesi’ne yarar getirdiğini zan­neden ama tam ters bir tutum içinde hareket eden bir kişi olur çıkar.





Babam istemedikçe...





“Babam istemedikçe...” (Yuhanna 6:44) ifadesi oldukça nettir. Her şey Yaratan’dandır. Çağrıl­ma, çağrılmama ve aynı zamanda da çağrılan ve çağrılmayan da Yaratan’a aittir.





Efendimiz Mesih İsa’nın öğretilerine baktığı­mızda mesela “dağdaki vaaza” baktığımızda “kurtuluşu gönenen kişinin” sergilemesi gere­ken yaşamın nasıl bir yaşam olduğu üzerine öğ­retileri oldukça nettir (Matta 5-7). Sadedir. İn­sanı insan yapan ve Mesih İsa’da Kutsal Ruh’la yaşamla ifade edilecek, tanıklıkta bulunulacak bir ışık yaşamıdır. Düz bir okumayla görebile­ceğimiz gibi aslında “göklerdeki Babamız’a” bizi yönelten ve kendisini bizim için feda eden Mesih’in kurtarışı ve öğretileri karmaşadan uzaktır. Ve bizi de Ruh’un rehberliğinde çağdan çağa taşıyan “kurtuluş öğretileridir.”





Mesela vaftiz samimi yürek imanının kişi tara­fından ilanında gerçekleşmektedir. Vaftiz ders­leri adı altında “illa benim mezhebimi anla öy­le” şeklinde bir dayatma öğretiş yoktur. Öğreti­ler Musevi temel üzerinde yükselirken şekilden şekle girmemektedir. “Evet, evettir. Hayır, ha­yırdır” (Matta 5:37).





Oysa bugün multi milyon dolarlık kuruluşların “Efendimiz’in” adını kullanarak yaptıkları yüz­lerce sözde “insani projeler” gibi gösterilen pro­jeler nedense çoğunlukla sonuçsuz kalmaktadır. Konu iman olduğu için bu kurumlar da kendi­lerini “biz elimizden geleni yaptık ne yapalım Şeytan bu yöreleri eline almış, daha çok proje, daha çok dua ve daha çok para lazım” şeklinde savunurlar.





Burada sorun “Şeytan” değil, bozulmuş, egoya esir düşmüş ve dünyasal plan ve projelere mah­kûm edilmiş Müjde’nin veriliş şeklidir, ortaya konulan ilahiyattır. Mesih adı kullanıldığı halde Efendimiz’in kurtarışından, gerçeklerinden ve öğretilerinden oldukça uzak yaşamaktır. Elbette bu söylediklerimiz yürekleri samimi bir Allah sevgisiyle dolu ve Yaratan’ın Ruh’unda ve Me­sih’in kurtarışında büyük bir samimiyetle hiz­met edenler için değildir. Onlar zaten layık ol­dukları manevi mevkidedirler.





Doğal olarak yukarıda ifade etiğimiz böyle bir olumsuz arka plan hakim olduğu sürece de daha ilk etapta Müjde’nin duyurulmaya çalışıldığı kişilerin Müjde konusunda kafaları da yeterince karıştırılmış olmaktadır. Bu kişiler Müjde’yi tam olarak anlayıp soru sorana kadar birçok noktadan Müjde’yi paylaşan kişi büyük bir ace­le ile kendisini, düşüncelerini ve karmaşık ilahi­yatını savunmaya geçmiş olur. Dolayısıyla bir türlü manevi manada bir netlik göremeyen kişi, kendi yüreğinde çözemediği birçok sorusu ile birlikte daha karışmış aklının da doğal olarak baskısı sonucu belli bir müddet sonra çareyi kendisine Müjde’yi paylaşma gayreti içindeki şahıstan kaçışta bulmaktadır.





Kanıtlama gayreti





Bir Müslüman için “Kur’an-ı Kerim” tek ve en temel referanstır. Yani bir anlamda “Kur’an’da böyle yazıyor” deniliyorsa Müslüman’ın anlayı­şına göre ikinci bir soruya yer yoktur. Söyleni­len tam olarak kabul edilir ve saygı ile sorgu­lanmaksızın inanılır. Örneğin; Kur-an Mesih İsa’nın “bakireden doğduğunu” yazıyorsa bir daha bu konu üzerinde kimsenin soru sorması, fikir yürütmesi, hatta savunması bile söz konu­su değildir. Bu, bu inancın ilahiyat anlayışıdır. Bakış açısıdır. Eğer “Allah bir şey dediyse ve O’nun dedikleri bir kitap içindeyse” artık bun­ları sorgulamak bu inanç için yersizdir.





Oysa karşısında Mesih’in Müjdesi’ni getiren in­san sürekli bir “kanıtlama” kaygısı içindedir. Bu da Müjde’nin kendisinden ziyade Müjde’yi din­leyen bir Müslümanın en rahatsız olduğu konulardan biridir. “Eğer kitabından bu kadar eminsen neden Kutsal Üçlüğü kanıtlamaya çalı­şıyorsun? Neden Mesih’in Rabliğini kanıtlama­ya çalışıyorsun?” şeklinde bir düşünce ister iste­mez Müslümanın kafasında yer alan düşünce­dir. Bu dahi Hristiyanın sürekli kendini savun­ma tarzındaki ilahiyat anlayışının Müjde’nin önüne bir set oluşturduğunu gösteren güzel bir örnektir.





Oysa keşke samimi bir imanlı olarak Mesih’in ışığını yansıtan olarak “RAB’bim böyle diyor­sa, öyle inanıyorum” diyebilseydi. Keşke Mesih İsa gibi insanlara basitçe, insanca kardeşlerine bakar gibi baksa, onlara merhamet etse ve o insanlardan hiçbir karşılık beklemeden sevebil­seydi (Matta 9:36).O zaman RAB’bin Ruh’unda Mesih’in kurtarış Müjdesi elbette çok samimi bir imanla tam olarak yürekleri hazır olan her insana ve elbette “samimi bir Allah inancına sahip” Müslümanlar’a da Mesih’in Müjdesi çok daha net bir biçimde ifade edilmiş olacaktı. İşte o zaman ilahiyat duvarı, tarih içinde İsa Me­sih’e büyük bir samimiyetle izlediğini söyleyen bazı Hristiyan kurum ve kuruluşlarının esasında belli esaslar dışında birçok nokta için kendi kendine oluşturduğu ilahiyat duvarı birçok kişi­nin önünden kalkmış olacaktı.





Bu ve benzeri konular bize istisnai bölgeler ve ortamlar dışında aslında büyük zorluğun Müj­de’nin paylaşıldığı toplumlardan ziyade Müj­de’yi paylaşanların kendi arka planları ve elbet­te sonuç olarak insani yaklaşımları olduğunu göstermektedir.





II. İBADET ENGELİ





Müjde’yi paylaşırken aslında karşı tarafın Müj­de’yi algılayabilmesine mani olan bir diğer en­gel de ibadet engelidir. Bu gerçekten de pek dü­şünülen bir engel değildir. Yukarıda da dediği­miz gibi, birçok Hristiyan daha ziyade diğer inanç sahipleriyle aralarındaki en büyük anla­şılma zorluğunun “Kutsal Üçlük” ve “Mesih’in ilahi kişiliği” gibi konular olduğunu ve bu ko­nuların en büyük engeller olduğunu düşünmek­tedir. Elbette bu bahsedilen konular ilahiyat zorluğu doğurmaktadır ama çoğu zaman yuka­rıda da belirttiğimiz gibi Hristiyan müjdecinin o kadar önem vermediği ve hiç üstünde durmadı­ğı bazı konular bu iki önemli konudan daha da önemli bir Müjde engeli oluşturmaktadır. Çün­kü bu her şeyden önce Hristiyanın düşündüğü engel değil başka inançta bir kişinin algıladığı engeldir.





İbadet kelimesiyle anladığımız





Mesela ibadet, bir Müslüman için oldukça önemli, saygı ile yaklaşılan bir kavramdır. Ve gün içinde dolayısı ile hayatın içinde sürekliliği ve önceliği olan bir kavramdır. İbadet akıl, ruh ve bedenle birlikte yapılan bir kendini teslim hareketidir. Elbette Hristiyan bakış açısında da ibadetin önemi büyüktür. Ama iki inanç ibadet­ten bahsederken aslında farklı farklı şeylerden bahsetmektedirler. Örneğin, bir Reform kilisesi için ibadet daha ziyade kelam üzerinde bir saat detaylı vaaz ve birkaç ilahi ile bir dua listesinin okunması şeklinde algılanırken, bir “bağımsız müjdeci” kilise için ibadet daha ziyade gitarlar ve bateri eşliğinde söylenilen ilahiler ve ateşli vaaz ve dualar olarak algılanmaktadır, bir “ka­rizmatik kilise” için ise ibadet ateşli ilahiler, yüksek volumlü müzik ve bağırarak dua edenler hatta düşenler ve kendinden geçenler şeklinde algılanmaktadır. Klasik kiliselerde ise durum ta­mamen İsa Mesih’in son akşam yemeği ile “kurban” olma bağlamındaki o ayinsellik üzeri­nedir. Ve bu görsel ibadet cemaatten çok ruh­banların aktif katılımındadır. Ve ibadet diğer yan öğretişleri olsa da temelde bu görünümler üzerindedir. Burada kesinlikle herhangi bir tar­zın doğru ya da yanlış olduğundan bahsetmiyo­ruz. Müslümanlar açısından ibadet anlayışı ile Protestan ve doğal olarak diğer Hristiyan mez­heplerinin ibadet anlayışı arasında bir fark oldu­ğunu ve bu farkın da Müjde’nin önünde bir du­var, bir engel olduğunu anlatmaya çalışıyoruz.





Evet, her ne kadar Hristiyanlar kendi tapınma modellerini ibadet olarak algılayıp savunsalar da bir Müslüman için bu tapınma uygulamala­rının birçoğunun Allah’a secde etme gibi çok açık ve sade ve basit ifade edişin yanında tam anlamı ile bir “ibadet” olarak görülmesi oldukça zor gelmektedir. O zaman ibadete bakış açısı gerçekten Müjde’nin anlaşılması önünde bir engel teşkil etmektedir. Bu gerçekten de engel­dir. İbadet kelimesi özellikle modern çağlarda kilise için artık klasik anlamını bile yitirmeye başlamıştır. “Topluluk”, “paylaşım”, “tapınma” gibi kelimeler kullanılarak ibadet (worship) kavramı adeta modern kültür içinde eritilmeye başlanmıştır. Oysa İslam’ın doğuşundan beri var olan düzen içindeki akıl, ruh ve beden bü­tünlüğü içinde yapılan ve Kadim Antlaşma’daki örnekleriyle de uyumlu İslami ibadet düzeni hemen hemen hiçbir değişime tabi olmadan günümüze kadar ulaşmıştır.





Özellikle bilimin, görselliğin tamamen mekani­ğe dönüştüğü çağımızda artık ibadette görsellik­le, teknikle, orkestralar ve benzeri cihazlarla bu­luşturulmuştur. Tabi bütün bunlar mikrofonları, komplike cihaz kullanımlarını, kayıt ve benzeri durumları da beraberinde getirmiştir.





Kısacası artık özellikle bir Protestanın tapınma­sı (ki bu kelime dahi ibadet anlayışındaki farkı net bir biçimde ortaya koymaktadır) için belli donanıma, gitara, piyanoya sahip olunması ve teknik elemanların görev alması gerekmektedir. Bu elbette her yerde aynı olmasa da genelde bu tarz bir eğilim hemen hemen dünyanın birçok Protestan yapısı içinde hızla yer almaya başla­mıştır. Ve elbette Hristiyanlığın belli başlı diğer mezheplerinde de bu ve benzeri donanımlar ve aşırı bir müzik odaklanması, görüntü ve ışık efektleri ortaya çıkmaktadır.





Hatta bu teknik özellikler Amerika gibi ülkeler­de gençliği kiliselerde tutmak için bile önemli­dir. Daha iyi bir müzik yapabilen, iyi bir orkest­rası olan kiliseler bazı yörelerde daha fazla genç cemaatte demektir. Diğer taraftan birçok kilise­lerde de klasik ve modern ibadet şeklinde baş­lıklar altında Mesih’in öğretilerinin çok uzağın­da ve oldukça inancın dışında tartışmaların yol açtığı ikiye ayrılmış ibadet modelleri de söz konusudur.





Bildiğimiz gibi daha klasik kiliselerde ise ibadet tamamen tiyatral ve görsele hitap edercesine rengarenk giysiler şeklinde bir seyir sanatı hali­ne dönüştürülmüştür. Kısacası Mesih İsa’nın o sade o yüreğin tapınışı, gözlerin bile yukarıya kaldırılamayacağı şekilde alçak gönüllülüğü içeren ibadet anlayışı (Matta 6:5-15) hemen hemen olduğu gibi birinci yüzyıla ve hatta ikin­ci yüzyıla terkedilmiş durumdadır. Oysa İslam havraların sade ibadet biçimlerini yani bir ma­nada Mesih’in içinde büyüdüğü ve hatta üzerine kurtuluşu vaaz ettiği ibadet biçimlerini sürdürüp durmaktadır.





İbadette yürek ve sadelik





Dikkati kişinin yüreğinden Yaratan’a kenetle­diği ibadet biçiminden dikkatlerin makinelere, müziğe, görselliğe yöneltildiği ibadet biçimleri elbette bir Müslüman için kolay kolay algılana­bilecek, aklını başını toplayıp adapte olabileceği bir ibadet biçimi değildir. Bu nedenle Hristiyan ibadeti özellikle bazı samimi Müslümanlar’ın Mesih’in kurtarış Müjdesi’ni duymaları önünde oldukça büyük bir engel teşkil etmektedir.





Geleneklerine tam sıkı sıkıya bağlı bir Musevi ve bir Müslüman için Tanrı’nın önünde durma­nın klasiği ve çağdaş biçimi yoktur. Salt insanın “huzura çıkması” yüreğini, aklını, canını Yara­tan önüne getirmesi ve bunu derin dua ve dü­şüncelerle birlikte ellerin kaldırılması ya da sec­de gibi beden diliyle de ifade etmesi bu inançlar için ibadet denildiğinde anlaşılan şeydir.





Efendimiz Mesih için de ve İncil’deki ifadeler­de de aslında ibadetin bu denli sade ve çok esaslı bir yürek işi olduğu açıktır. Mabette bir dindarın görsel ibadeti ile bir vergi görevlisinin alçakgönüllü saygı ile yapılan sade ibadetinin karşılaştırmasını yapan da Efendimiz Mesih’tir. Ayrıca Mesih İsa “Baba’mın evine dua evi de­necek” (Markos 11:17) diyerek her türlü dik­kati dağıtacak unsuru aslında mabet içinde bir diğer değişle ibadet içinde reddetmiş olan da yine kendisidir.





İbraniler Mektubu’nda da “Yaratan’a korku ve saygı ile ibadet” (İbraniler 12:28) gerekliliği net bir biçimde vurgulanmaktadır. Ve “gizlide olan Baba’ya gizlide tapınma esası” da yine Mesih İsa’nın öğretileri içindedir. Kısacası Efendimiz’in öğretileri aslında çok samimi Mu­sevi ve Müslümanlar’ca bir anlamda uygulan­maya çalışılmaktadır. Onlar Mesih İsa’nın kur­tarışını kabul etmemekle birlikte “Kutsal Yazı­lar’a” uygun birçok örneği hala kendi bünyeleri içersinde korumaktadırlar.





Zaten bu nedenle de karşılarında “Müjde haki­kati ile” gelenleri “Kutsal Yazılar’a uymayan birçok tarzlarla” geldiklerini gördüklerinde ka­faları oldukça karışmakta ve elbette Müjde’ye kolay kolay cevap verememektedirler.





Eğer burada “Yaratan henüz yüreklerini açma­dıysa ne yapabiliriz ki?” şeklinde bir ifade kul­lanılırsa o zaman “Yaratan eğer yürekleri aça­cak diye beklememiz gerekiyorsa niye gidiyo­ruz ki?” şeklinde de bir soru gelebilir. Aslında hem yürekleri hazırlayan hem de yüreklere Me­sih’in Müjdesi’nin girmesi için diğer imanlıları hazır yüreklere gönderen “göklerdeki Baba­mız’dır.” O nedenle herhangi bir bahaneye ya da kendimizi sorumluluktan sıyırmaya hakkı­mız yoktur. “Git” buyruğuna uyduk diyorsak “korku ve saygı ile ibadet” buyruğu ile de git­memiz esastır. “Barışcı olmaya” “herkese saygı göstermeye” (1. Petrus 2:17) de tabi olmamız esastır.





İbadette saygı, ciddiyet ve düzen





Örneğin, bir sinagogta birçok Mezmurlar saygı ile ve makamla okunduktan sonra cemaat büyük bir saygı ile üç adım öne çıkar, adeta “kralın” huzuruna çıkmış gibi artık dünya ile ilişkisini kesmiş gibidir. Yüzünü Yeruşalim yönüne dö­ner ve doğrudan Yaratan’a makamla hazır dua­larını okur. Ve sonra üç adım geri huzurdan çı­kar. Ve bunu günde üç kez yapmaktadır.





Bir Müslüman da eğer Sünni ise beş kez eğer Şii ise üç kez yine Yaratan’ın huzuruna aynen havrada olduğu gibi “huzurda duruşla” ve adeta dünya ile ilişkisini kesmiş gibi çıkar ve ibade­tini bitirdikten sonra geri çekilir. Ve bu ibadet süresi içinde kimseyle konuşmaz, hiçbir dikka­tini bozacak bir etkinlik ibadethanenin içinde yer almaz.





Thomas Cramwell’in yine Mesih’in kurtarış se­vincinde ve Ruh’un rehberliğinde hazırladığı o güzel “genel dua ve ibadet” kitabında da yine aynı düzen, sükünet, sadelik ve yüreği Yaratan huzuruna götüren usülü görmek mümkündür ve her şeyden önemlisi “genel dua kitabına” göre dua eden bir kişi aslında Mesih’in kurtarışı, Müjde’nin o kurtaran sesini de duyabilme şansı­na sahiptir. Demek ki, samimi bir ibadet aslında insanlara Müjde’yi daha da etkin bir biçimde ve yürekten ve Ruh’un esininde duyurma şansına sahiptir. Kilise tarihinde bu olmuştur.

Ama artık özellikle “Batı kilisesinin” ibadet de­diği birçok kavram “Kutsal Yazılar’ın” iba­det­ten anladığı bile değildir. Mesela Pazar ibadeti­nin ortasında cemaati bir arada tutabilmek için kamp anonsları, gezi anonsları, çay partileri anonsları gibi anonslar, gülüşmeler, kilisenin basket sahasındaki bazı olaylardan bahsetmek gibi birçok şey aslında dikkatlerin Yaratan’dan ve Mesih’inin muhteşem lütfundan ve Ruh’un muhteşem esenliğinden yüz çevirmek anlamın­dadır. Ve ilginçtir bütün bu şeylerin “ibadeti saptıran” “ibadet olmayan” şeyler olduğu ger­çeğini Protestanlar’ın bazılarının hissetmemesi ama özellikle paylaşmaya kalktıkları birçok Müslüman’ın bütün bunları çok iyi bir biçimde hissetmiş olmasıdır.





İslami adapta “Kur’an ve hatta Kitab-ı Mukad­des” asla belden aşağıya konmaz, bu ister iste­mez bir tabu gibidir ve önemli bir saygı ifade­sidir. Elbette samimi bir Hristiyanın illa bunu uygulaması beklenemez ama özellikle Müslü­manlar’la Müjde’yi paylaştıklarını söyleyenle­rin özellikle böylesi hassas bir konuyu senelerce Müslüman ülkelerde oturdukları halde umursa­mamaları aslında Mesih İsa’nın Samiriyeli ha­nıma yaklaşımındaki inceliği bir türlü anlaya­madıkları anlamına gelmektedir. Hatta bu du­rum Mesih İsa’ya yeni iman etmiş ve yerel kili­selere devam eden kişileri bile etkileyen bir olay olduğu ve birçok kereler dile geldiği halde her nedense Protestan misyonerlerin bazılarının inatla “biz Mesih’te özgürüz” tarzında bir “ben­cil” yaklaşımı kendilerine inanç edinmeleri ol­dukça şaşırtıcıdır. Ve birçok yeni imanlının düşmesine ve birçok Müslüman’ın da Müjde’yi algılaması önünde hakikaten büyük bir duvar oluşturmaktadır.





Elbette burada inanılmaz bir yanlış anlama söz konusudur. Mesih’te özgürlük “kişilerin kendi benlerinden özgür olmaları” “Mesih İsa’da Ya­ratan suretine dönüşmeleri” konusundadır. Oysa bu ibadet için toplanılan yerlerde sürekli kişile­rin birbirine saygı göstermeksizin espriler yap­ması, konuşması, gülüşmesi anlamında değildir (1. Petrus 2:16). Bu yanlış da anlaşılmamalıdır. Bir dini maske takılması, somurtulması gibi Mesihi algının bir başka yanlışa da düşmesi ko­numuz değildir. Ama bahsedilmek istenilen bir samimi Musevi, bir samimi Müslüman için iba­detin çok ciddi bir yaşam içi değer olduğu ger­çeğidir. Konu onlara Mesih’in Müjdesi’nin du­yurulmasıdır. Eğer Müjde hakikaten samimi bir imanla tebliğ edilmek isteniyorsa o zaman bu ayrıntılar önemlidir. Çünkü samimi bir Müslü­man hala cami gibi ciddi bir ibadethane algısı içinde kiliseye uğramakta ya da Hristiyanlar’la sohbet etmektedir ve bütün bu detaylar onun için Müjde önünde bir duvardır.





Kutsal Yazılar’a yakından bakılırsa Daniel’in ve diğer peygamberlerin Kutsal Yazılar’a olan, ibadete olan yaklaşımlarını görmemek mümkün değildir (Daniel 6:10). Birileri hemen “Da­vut’­un örneğini” verecektir. Davut’un müzik aletle­riyle dans ettiği, ilahiler söylediğini ve ibadeti böyle ifade ettiğini söyleyecektir. Ama aynı Da­vut’un Yonatan’dan ayrılırken “üç rekat secde” ettiğine pek de dikkat etmemiş olacaktır (1. Sa­muel 20:41). Çünkü çağımız ve çevremiz “Kut­sal Yazılar dönemine” tam ve yakından ve bir de mezheplerimizin üzerinden bakmamızı en­gellemekteir. Tanrı’nın İlya’ya sükünet içinde konuşması (1. Krallar 19), bazı peygamberlerin kül sarıp oturup oruç tutmaları ve her şeyden önemlisi Mesih İsa’nın ibadete verdiği önem gözlerimizin önündedir. Bu nedenle gece yarısı, gece duası için öğrencilerini uyandırmaya gay­ret etmektedir (Matta 26:39-44). Ama biz ne­dense “çağdaş yaşamı” manevi değerlerle yo­ğurmak yerine manevi değerleri “çağdaş ya­şamla” yoğurmayı daha iyi yapabildiğimiz için olsa gerek bu esaslı ayrıntıları hep görüp gör­memezlikten gelmeyi tercih ediyoruz.





Bütün bunlara bakınca aslında günümüz Hris­tiyan ibadetinden “Kutsal Yazılar’a” göre çok şeyin eksildiğini görmemiz mümkündür ve do­layısıyla bütün bunlar da doğal olarak ayakla­rımıza dolanmaktadır.





Gerek samimi ve inanç ve ibadetlerinde samimi Museviler olsun gerekse Müslümanlar olsun özellikle ibadet uygulamalarının bazı noktala­rında gerçekten “Kutsal Yazılar’a” sanki daha uyumlu olabilmektedirler. Onlar “Kutsal Yazı­lar’a” yaklaştıkça hakikatin etkisi de doğal ola­rak hissedilmektedir. Eğer kim esastan uzakla­şıyorsa bunu da hissetmek elbette kolaydır. El­bette bu camialar henüz Efendimiz Mesih İsa’­nın kurtaran Müjdesi’nin ne manaya geldiğini kavrayabilmiş ve kurtarışını gönenmiş değiller­dir. Ama azıcıkta olsa Kutsal Yazılar’a yakınlık bile belli başlı toplumları farklı kılabilmektedir. Keşke Mesih’e ait olduğunu söyleyen kurum ve kuruluşlar da Mesih İsa’nın o sade, herkesçe an­laşılabilen mesajını, öğretilerini, kurtarışını yine aynı sadelik ve Kutsal Yazılar’a uygunluk için­de günlük olarak yaşayıp takdim edebilselerdi. O zaman Müjde’nin önünden de o kalın ibadet engeli de kendiliğinden kalkmış olacaktı.





Haftadan haftaya İbadet





Bugün birçok kilise binalarının kapıları ne ya­zık ki, en Hristiyan olduğu düşünülen ülkeler ve şehirlerinde bile ne yazık ki, günlük ibadete ka­palıdır. Elbette istisna yerler vardır ama genelde böyle bir uygulama söz konusudur. Oysa bir Müslüman ya da bir Musevi günlük ibadetini hava limanlarında bile yerine getirirken aslında kendince kendi inancına bir tanıklıkta bulun­maktadır. İşin acı tarafı da yapılan bu ibadetin kökeninin yine “Kutsal Yazılar’” olmasıdır. Oy­sa diğer taraftan ne yazık ki, çok istisnai olarak birkaç samimi imanlının toplum içinde yemek dualarına tanık olmak söz konusu olabilmekte­dir. Aslında Mesih’in kilisesi gerçekten günlük ibadette oldukça etkindi. Yüceltme, eğilme, töv­be, Mesih’in oluşturduğu “şükran ibadeti” te­melinde “toplanma gününe” katılım, sabah ve akşam ibadetleri ve oruç ibadeti samimi bir Me­sih imanlısı tarafından sürekli yerine getiriliyor­du. Ne yazık ki, istisnai mezhepler ve samimi ibadet uygulamaları yapanlar dışında birçok Hristiyan için bunlar hep geride kaldı. Şimdi­lerde daha ziyade aklı besleyecek şekilde ente­lektüel düzeylerde İncil çalışması adı altında belli güncel mezhep ya da grup öğretişleri, se­minerler ve konferanslarla, müzik ağırlıklı hare­ketli yüceltme ve dualar ve uzun ve konferans ya da siyasi nutuk tarzı vaazlar düzenli ibadet­lerin yerini alır hale geldi.





Ayrıca günümüzde kilise, gençleri elinde tuta­bilmek, bazı insanları tatmin edebilmek için klasik-çağdaş diye ibadetleri bile ikiye ayırma­ya başlamıştır. Buna rağmen insan işi ve arzusu olan bütün bu çabalar “Kelam’ın ve Ruh’un” katılımı olmaksızın pek de işe yaramamaktadır.





Oysa bin dörtyüz yıldır yaşlı, çocuk, genç aynı biçimde ibadet eden İslam böyle bir kaygı taşı­madan sürekli olarak devam edebilmekte ve bil­diğimiz gibi samimi Musevi toplumunun büyük bir bölümü yine aynı şekilde asırlardan beri pek ibadet biçimlerini değiştirmeksizin ibadet ede­bilmektedir. Bu özellikle doğu kilisesinin bazı kolları için de geçerlidir. Hatta bu şekilde bir ibadet anlayışı içindeki Müslüman toplum için azalma yerine bir artma da söz konusudur. Hem de ibadetlerinde hiçbir değişime gitmedikleri çağdaş ya da klasik diye ibadetlerini ikiye ayır­madıkları halde ve birçok gençte bu alışılagel­dik ibadet sistemine gayet güzel bir biçimde ayak uydurabilmektedir.





Elbette bütün bunları söylerken Mesih’in Müj­desi’nin zayıf olduğu ve bu dinlerin hakikat­lerinin Mesihi Müjde’nin üstünde olduğu gibi bir anlam çıkarılmamalıdır. Ama temelde Kut­sal Yazılar’dan hareketle var olan bütün bu ku­rum ve kuruluşlar ve mezhep ve uygulama­ların karşılaştırılmasında önümüze çıkan du­rumların izahı için bu şekilde bir karşılaştırılmaya gidil­mektedir. İlginç olanı gerek Musevilik ve ge­rekse İslam hala “Kutsal Yazılar’ın” gerçekleri üzerinde yükselmiş olmalarıdır. Dolayısı ile kim Yaratan’ın yönlendirişine ve elbette buy­ruklarına daha yakınsa o kadar etkinliklerini sürdürebilmektedir. Ne kadar uzaksalar o kadar etkisizdirler bu elbette Hristiyanlar için de aynı­dır. Mesih’in öğretilerine, kurtarışına sımsıkı bağlı olanlarla, bağlı olmayanlar elbette bir de­ğil­lerdir. Ve Mesih İsa’daki ürünleri de yine ay­nı şekilde bir değildir.





Maddede ama manada





Mesih İsa’nın “dünyadasınız ama dünyadan de­ğilsiniz” (Yuhanna 17:14-16) şeklindeki öğreti­sine baktığımızda aslında Efendimiz’in talebi samimi imanlıların gerçekte dünyanın nimetle­rinden istifade etmekle birlikte hiçbir zaman Yüce Allah’tan olduklarını, Yüce Allah’tan ha­sıl olduklarını unutmamalarının gerekliliğini ha­tırlatan bir ifadedir. Oysa ne yazık ki, kilise ar­tık hem Mesihi öğretilerden, hem de etik öğre­tilerden oldukça yoğun ödünler verir hale gel­miştir. Çağdaşlık adı altında kilise aslında daha ziyade ruhsal bir tatmin ve psikilojik bir teşvik merkezi haline geldiği gibi aynı zamanda bir sosyal kulüp yapılanması tarafı da hiç yadırga­namayacak bir durumdadır. Elbette her bir satı­rın ardında şunu söylemekte büyük fayda var­dır. Burada asla samimi Mesih İnanlıları, aklı başında ve Kelam’a tabi samimi imanlılar, ve cemaatler kendilerini bu kategoriler altına soka­cak değillerdir. Onlar zaten hal ve gidişleriyle, topluma sundukları örnek yaşamlarıyla her za­man kendilerini belirginleştirmişlerdir. Onlar ne yazık ki, çoğunlukta değil Mesih’in bedenini oluşturan samimi ve esaslı taraf olmakla birlikte oldukça azınlıkta kalmışlardır.





Hiç kuşkusuz bilimde, ilimde, teknolojide iler­lemek şarttır, elbette modern hayatın gerekleri yerine getirilecektir. Ama Mesihi yaşam ve öğ­reti ve elbette kurtarış şablonu öncelikle modern hayatın üzerine oturtulmak kaydı ile. Çünkü Mesih’in “dün, bugün ve yarın” (İbraniler 13:8) aynı olması gerçeğinde temelli, düzgün, değiş­meyen bir ruh bütünlüğünün oluşturulması her günün de gerçekten bereketli olmasına büyük bir neden oluşturmaktadır. “Dua ve ibadet” as­lında hiçbir zaman değiştirilebilecek bir kavram olarak öğretilmemiştir. O asırlardır var olması gerektiği gibi vardır. “Gizlide olan Baba’ya” (Matta 6:6) gizlide yani yürekten dua ve tapınış hep yerli yerindedir. Vergi mülteziminin gözle­rini bile kaldıramadan ettiği dua ve ibadet esas ulaşılması gereken alçakgönüllü bir ibadet örne­ği olarak yüzlerce yıldır hep oradadır (Luka 18:9-14).





Mesih İsa “Babamın evine dua evi denecek” (Matta 21:13) derken “Babamızın evi, biz iste­diğimizi yaparız” şeklindeki yaklaşım elbetteki Efendimiz’in duasına esaslı bir cevap değildir. Aksine bir anlamda kaba tabirle hiç değildir ya­ni aslında “küfürdür.” Ve Müjde’nin muhteşem kurtarış gücüne bir balta vurmaktır.





Eğer siz bir Müslüman arkadaşınızla bir camiye gitseniz arkadaşınız ibadeti esnasında sizi bir köşede bırakıp kendi ibadetini yapıp yanınıza gelecektir. Oysa bizler çoğumuz müjdecilik adı­na inanmayan bir arkadaşımızı ibadete götürdü­ğümüzde esas amaç “onu Hristiyan yapmak” gibi bir düşünce olduğu için kendimiz dua et­mek yerine, hakikaten yürekten ibadet etmek yerine “o ne anlıyor, anlıyor mu, anlamıyor mu? İlahiyi gösterelim, birkaç teolojik açıklama ya­palım” kaygısı içine giriyoruz. Bu sırada da ço­ğu zaman hizmetin bizim değil Kutsal Ruh’un hizmeti olduğunu unutuyoruz ve bu da Tan­rı’nın Müjdesi’nin sanki duyulmadığı, engellen­diği hissini bize getiriyor ve diğer inançlardaki insanların bizi anlamadıklarını, zor olduklarını düşünüyoruz. Ama aslında kendimizin ne kadar zor olduğunu görmüyor, göremiyoruz.





Mesih’in Müjdesi’nin sadece Mesih’i hayatı­mızda samimiyetle yaşamak olduğunu ve doğal olarak gittiğimiz her yerde Mesih’i yaşayarak doğal, çıkarsız, hiçbir şeysiz yaşamamızla, iba­detimizle, işlerimizle göstermemiz gerektiğini unutuyoruz.





III. MÜJDELEME ENGELİ





İlahiyat ve ibadet konularında aslında Mesih’in öğretilerinden, bakış açısından oldukça uzaklara gelip Müjde’ye iki büyük engel oluşturan bazı Hristiyan kurum ve kuruluşlar Müjde’nin önüne en büyük engel olarak da “misyon ve misyo­nerlik” adına yaptıkları işleri koymaktadırlar.





Evrende her bir canlı Yaratan’ın muhteşem ese­ridir. Hele insan yine inancımıza göre Allah’ın suretinde yaratılmış muhteşem bir varlıktır. Me­sih’in kurtarışı, Mesih’in öğretişleri de zaten hep bu noktayı vurgulayıp durmaktadır. Mesih İsa, Yaratan’ın dünyaya olan aşkı sonucunda dünyaya gönderilmiş ve yine insanın kurtuluşu için haça çıkmıştır. Mesih’te bizim de bu şekil­de “kendimize” ölmemizi istemekte ve kendi­siyle sonsuzluğa dirilmemizi istemektedir. Son­suzluk için Mesih’in Müjdesi’nin dinlenilmesi ve Mesih’le ölüp dirilme gerçeği vardır. Bu sa­mimi bir gönül vermedir. Bu gönlün Yaratan’a açılmasıdır. Mesih’in yüreğe gelip kalpte Yara­tan’ı edinmek için o kalp noktasını açması de­mektir. Ve bu muhteşem sonsuzluğa açılan ka­pının mesajı da büyük bir imanla, ibadet ruhuy­la, saygıyla, sevgiyle dünyaya bir ışık gibi yan­sıtılmalıdır. Ama önce kişinin kendisinin bu ışı­ğı alıp yansıtması, yanması esastır.





Demek ki, bu bir iman yaşamı, bir hayat, bir adanmışlık, bir ruhta ve gerçekte ibadet işidir. Bunun sonucu da doğal olarak Mesih’i yaşayan hayatların etrafındakileri Mesih’in ışığına da­vetleri demektir. Bu davet plansız, programsız, projesiz yaşanan samimiyetle yaşanan gerçek bir yaşamdır. Kurumlarla, kuruluşlarla yapıla­cak işler elbette her zaman boş değildir ama esas değildir. Esas olan ferden ferda samimi imanlıların kendi hayatlarıdır. Kendi ışıklarıdır. Tuz olmalarıdır.





Şimdi yapılan ne?





Her zaman söylediğimiz gibi istisnalar elbette hiçbir zaman kaideyi bozacak değildir. Sami­miyetle yaşamlarıyla Mesih’i ilk yüzyıllardaki gibi ya da daha sonraki yıllarda bazı samimi imanlıların yaptıkları gibi hayatlarıyla paylaşan­lar, tanık olanlar, Yaratan’da Mesih’in kurta­rışını gönenip Ruh’un rehberliğinde durmadan sevenler, ışığı yansıtanlar vardır. Ama bazı ku­rum ve kuruluşlar hizmet ve Mesih’i müjdele­meyi adeta bir iman yaşamı sonucu, bir ibadet olmaktan ziyade “benin kanıtlanması”, “benle­rin yarışı” ya da “bir profesyonellik” yani “bir meslek olarak” algılanabilecek bir hale getir­mişlerdir.





Mesih’in “yüce görev” sözleri bir kez daha oku­nursa “Mesih’in öğrettiği her şeyi öğretmeye” gönderilmiş öğrenciler bu sözlerin muhatabı olanlardır. “Her şeyi öğretmek” (Matta 28:20) bazen bir ömür süren bir “öğretmen-talebe” iliş­kisi demektir. Bu uzun süreli, meşakkatli, haki­katli bir iştir. Bir yaşam dökme olayıdır. Bu “hamburger” kültürünün kolaylıkla algılayabi­leceği bir şey değildir. Diz dibinde öğretilen maneviyat, Mesih İsa’nın yaşamını giyinme olayıdır (Galatyalılar 3:27).





Oysa şimdi yapılan “Mesih’i yüreğine aldın mı, harika hadi şimdi git bir başkasına anlat, hemen çabuk” şeklinde ve günün sonunda “kaç kişi iman ettirdin” ya da biraz uzun vadede de “kaç kilise kurdun” tarzında istatistik yaklaşımlardır. İnsanları birer kelle, birer numara ve kiliseleri de sanki bir “kahvehane” ya da “restoran” zin­ciri halinde görmek ve o hale getirmeye gayret yaklaşımıdır.





Misyon için birçok kişi Pavlus’u örnek aldığını söylemektedir. Oysa Pavlus imanla uzun yıllar bir transformasyona, değişime tabi olup, imanı tam yaşamına özümsedikten sonra gitmiştir (Galatyalılar 1:11-2:1). On dört yılın ardından gitmeye başlamış ve gittiği yerlerde de zaten mevcut olan havralarda, havra ibadet sistemleri içinde var olan, bilinen kelam bilgisi üzerine Mesih’in kurtarışını vaaz etmişti. Çoğunlukla alnının teriyle para kazanarak iman hizmetini yerine getiren Pavlus ancak cemaatten, eşinden dostundan hizmetini destekleme talebi geldi­ğinde zaman zaman işlerini bırakmış ve bütün vaktini hizmete vermişti.





Oysa bugün misyon ve misyonerlik resmen birer meslek ve iş haline gelmiştir. Yüzlerce kişi gerçekten hizmet yapıp yapmadıklarına, gerçekten hak edip etmediklerine bakılmaksızın bu hizmetlere hem de bazılarının arkalarında hakikaten onları tanıyan imanda sadık ve sabit bir kilise olmaksızın gönderilmişler ve gönde­rilmektedirler.





İlk yüzyıl kilisesine Pavlus’a baktığımızda bu kişilerin ayrı bir sınıf oluşturmadıklarını görü­yoruz. Onlar halkın içinde esnaf olan, alnının teriyle kazanan kişilerdi. Ancak kilise yani bu insanlar hakikaten dua edip, oruç tutup bir iki kişi için karar veriyorlar ve belli süreler için hizmete gönderiyorlardı. Bu hizmete giden kişi­lerde küçücük bütçeleriyle yarı aç yarı tok ama yürekte Ruh’la dolu zengin bir imanla gidiyor­lar ve mucizeler yaratıyorlardı (2. Korintliler 6:3-10). İmanlılar ruhsal manada hizmeti canı gönülden yerine getiriyorlar ve yeteneklerine göre, gelirlerine göre de ellerinden geleni yapı­yorlardı. Ve Elçilerin İşleri’nde okuduğumuz gibi Yaratan da onlara birçoklarını ekliyordu. Onlar bir araya geliyorlar, paylaşıyorlar, ekmek kırıyorlar, ilahi söyleyip dua ediyorlardı. İşte bu kadar.





Tebliğci ve misyoner farkı





Bu insanlar insan kardeşlerine Müjde’yi paylaş­tıktan sonra resimler çekip, raporlar yazmıyor­lardı. İmanları ile sadece Müjde’yi ilan ediyor­lardı. Yani aslında tebliğ yapıyorlar, sadece ilan ediyorlardı. Yani bunu bir “misyon” bir “görev” ama görev derken bir iş gibi algılamıyorlardı. Bugün maalesef durum böyle değildir. Şimdi “misyon ve misyonerlik” artık ruh ve madde ilişkisinde manayı madde içinde ilana kalkmak­tadır. O zaman misyonerlik tanımını, Batı zihni­yetinin endüstriyelleşme ve görevi bir sorum­luluk, hissiz bir çalışma olarak algılamasından kaynaklı, planlı, projeli, taktikli bir anlamda “manevi cihat” olarak tarif edebiliriz...





Çoğunlukla kurum ve kuruluşlarda çalışan mis­yonerlerin misyonerliklerini birilerine kanıtla­ma zorunlulukları vardır. Çünkü bu bir tebliğ, bir imanı ilan değil, bir “sobeleme” görevidir. Birileri bu iman, gönül, ibadet hizmetini, so­rumluluğunu “görev” haline getirmiştir. Hani “yasa” yoktu diye sorası geliyor insanın. Doğal olarak kurulan sistemlerde günümüz iş yeri standartlarında işlemektedir. Ve çalışanların da hizmetlerini birbirlerine kanıtlamaları ve ürün getirmeleri gerekmektedir. Aksi takdirde maaş alamayacaklar, ailelerini geçindiremeyecekler­dir. Çünkü bu dediğimiz gibi artık bir meslek olmuştur.





Ama bu yapılanlar da gerek Müslüman gerekse Musevi toplumlarca ve başka inançlara sahip kişi ve toplumlarca elbette ki net bir biçimde görülmektedir. Ve bu durum onların saygı duy­malarına da oldukça mani bir durum oluştur­maktadır. Oysa birçok misyoner bunu İsa Me­sih’te olmalarından ötürü insanların kendilerine çok saygı göstermedikleri şeklinde ifade etmek­tedirler. Bu doğru değildir. Özellikle Müslü­manlar için en büyük peygamberlerden olan İsa’ya iman eden bir kişiye bu imanından ötürü saygısızlık edilmesi düşünülemez. Ama esas herkes işinde gücünde zor zahmet çalışırken çoğu zaman evinde ve ailesi ile vakit geçiren ve gelir düzeyi birçok yöre halkından üstün olan bu “tuhaf” insanların bu alışılmamış meslekle­rinden ötürü yadırganmaktadırlar. İşin esası budur.





İslam’da tebliğ vardır. Tebliğ emri sadece imanlının imanını özellikle sözel olarak doğal olarak ilişki kurduğu bir insan kardeşine para­sız, pulsuz sadece “Allah rızası için aktarması­dır.” Zaten insanların hepsi Allah’a aittirler. Bu nedenle tebliğde Allah’ın birliğine davet ve yal­nız O’na ibadet etmeleri gerektiğini aktarma vardır, dinin diğer seviyeleri ondan sonra anla­tılır. İnsanlara genelde belli bir plan ve proje yapılmaksızın iman ve ibadetleri ile görsel ola­rak da inancını aktaran Müslüman sadece sözel olarak tebliğ ile mükelleftir. Büyük kitlesel bir tebliğ için milletler ve ülkeler üzerinde planlar yapan bir kurum ve kurumsallaşma çalışması oldukça az sayıdadır. Ve işin ilginci bu çalışma­lar da İslami grupların Batılı kollarında yeni yeni ortaya çıkmaktadır. Bir manada misyon ve misyonerlik kurum ve kuruluşlarının etkisi al­tında yine bir Batı medeniyet etkileşimi sonu­cunda ortaya çıkmaktadır. Musevilikte de zaten herkes Allah’a aittir. Sadece Yaratan’ın daveti ile belki belli kişiler zahmetli olan Musevilik için ilahi bir çağrı ile Museviliğe geleceklerdir. Gelmeseler bile Yaratan her şeyin sahibi olarak onları kendi manevi yaşamlarına göre değerlen­direcektir. Kısacası her iki inançta da normal olarak, ruhani anlamda zorlama yoktur.





Aslında Pavlus’un da ifade ettiği “duymuyor­larsa nasıl inanacaklar” sözünde olduğu gibi ve Mesih’in öğrencilerine “benden öğrendiğiniz her şeyi öğretin” ifadesindeki o uzun süreli öğretmen öğrenci ilişkisi önerisinde de görül­düğü gibi tamamen “tebliğ” esastır. Bir iman hayatı, bir gönül dökme adanmışlığı vardır. Fa­kat nasıl cihat kavramı çok uzaklara gittiyse, nasıl kilise haçlı seferlerini düzenleyebildiyse, günümüz kilisesi de kurum ve kuruluşlar ve teknolojiyle, televizyon Hristiyanlığı ile inanıl­maz bir hızla Mesih’in öğretişlerinden ve kur­tuluş temellerinden çok çok uzaklara doğru yol almıştır.





Bu uzağa gidiş noktalarına en güzel örneklerden biri işte özellikle devletlerin dinleri kullanmaya kalktığı dönemlerdir. Tebliğ üzerine kurulmuş olan iman, birden bire kendini zorlamaların kol­larında bulmuştur. Tabiki bu dinin özünden zi­yade dini kullananların yaklaşımlarıdır. Yuka­rıda da değindiğimiz gibi “cihat” aslında ina­nanın savunması için önerilmişken farklı bir anlayışa götürülmüştür. Haçlı seferlerine bakar­sak bu “hiç savaşa müsaade etmeyen” Mesih’in öğretişlerinin nerelere çekildiğinin en güzel ör­neği olarak karşımıza çıkmaktadır. İnançların esas öğretileri ile insanların o inançları getir­dikleri noktalar arasında farklar vardır, zaten anlatmak istediğimiz de budur. Mesih İsa da eğer öğrendikleri gerçeklere dayanamıyorlarsa öğrencilerinin de halktan bazıları gibi çekilip gitmelerini istemişti.





Sorun Mesih değil, Hristiyanlaştırma





Özellikle bugün Müslüman ve Musevi bakış açısı; misyonerlerin halklar üzerindeki planla­rının tamamen kişilerin düşüncelerini değiştir­mek olduğu ve bilhassa “Hristiyanlaştırma” ni­yeti için tamamen planlı, programlı olarak gön­derildikleri şeklindedir. Bu onlar için olduk­ça iticidir. Kabul edilemezdir. Görüldüğü gibi Müs­­lüman toplumlar için hatta Museviler için kabul edilmez olan şey kişinin samimi bir Mesih İnan­lısı olması, İncil’i yaşaması ya da yaşaya­rak, işinde gücünde çalışarak, çoluğu ve çocuğu ile samimi bir Hristiyan olması değil, bu planlı, programlı ve bir meslek zihniyeti içinde insan­ları Hristiyanlaştırmak niyeti ile kişilerin yaşa­dıkları doğal ortamlara doğal olamayacak bir biçimde gelmeleridir. İşte rahatsız eden budur. Ve hakikaten Amerika’da oturup bir milleti na­sıl imana getiririz diye toplantılar yapmak, tak­tikler oluşturmak ve o milletin bütün değerle­rini, hele hele geçmiş köklü tarihini bile göz ar­dı ederek sonuçlar elde etmek elbette bu millet­lerin önde gelenlerinin, ilahiyatçılarının ve hatta halkının farkında oldukları şeylerdir. İşte bütün bunlar Müjde’nin kendisine, özüne, Mesih’in o güzel, o kurtaran Müjdesi’ne engel oluşturmak­tadır. Hem de çok büyük.





Elbette o milletlere ve kendi milletimize ve dünyadaki bütün insan kardeşlerimize yaşamı­mızla, mesleğimizde en doğru olarak, örnek bir aile, örnek bir vatandaş, örnek bir dünya vatan­daşı olarak, insan gibi insan olarak Mesih’i en güzel bir biçimde içselleştirerek hakikaten “ih­san” ederek, “bencillikten” hep dünyayı kendi kültürümüzden görmek yerine herkesi yerinde anlamaya çalışarak Mesih’le birlikte insanlara giderek elbette Müjde’yi samimiyetle paylaşa­biliriz, hatta insanların çok daha can kulağı ile bizleri dinleyip saygı gösterebileceklerini de görebiliriz. Ama ah işte esas bunları yapmak yürekten, benimizden vazgeçerek, günlük iba­detlerimizi samimiyetle yerine getirerek ve iba­det eder gibi, Mesih gibi insanlara hizmet götü­rerek bunları yapmak esas olan ve en zor olan budur. Bu nedenle bir kuruma girip, ya da bir meslek şuuru içinde misyoner olmak çok daha kolaydır. Çünkü bir memur gibi belli saatlerde çalışıp belli kuralları yerine getirmek kolaydır. Ama bilin ki, bu Mesih’in buyurduğu yüce gö­rev değildir. İşte o nedenle ülkeler, kültürler, in­sanlar Müjde’ye kapalı gibidirler. Aslında ina­nın Müjde’ye değil bu zihniyetlere ve bu insan­lara, bu tür karşılıklı hizmet edenlere, yani ih­san etmek yerine “ben için alma” merkezli hiz­metlerden ötürü insanların yürekleri kapalıdır. Ama Yaratan Mesih’inde istediği, dilediği her hangi bir şekilde Ruhuyla her hangi bir yerde ve zamanda insanlarını sonsuzluğa çekip duracak­tır. Yani bizler, yani kurum ve kuruluşlar, hatta organize kilise misyonları, kurumsal kiliseler olmaksızın Yaratan zaten bunu hep yapmakta, hep yapacaktır.





Doğal ortamda yaşayarak doğal paylaşım





Keşke çoğu samimi Mesih inananı bir yere, bir ülkeye kendi mesleği ile gidebilse ve alnının teriyle para kazanarak Mesih’te bir yaşam sergi­leyebilseydi. Bu dünyanın birçok yerinde çok daha saygıyla karşılanabilecek ve hem de daha doğal bir ortamda bir samimi Mesih inanlısı olarak insanlarla paylaşma fırsatı verebilecek bir durumdu. Belki alınlarının teriyle para kaza­nırken ve diğer taraftan mesleklerini icra eder­ken de insanlar elbette çok samimi inançla­rından ötürü atılabilirler, kovulabilirlerdi ama bu çok daha mertçe ve çok daha tanıklığa imkan veren bir durum olmuş olacaktı.





Mesih İsa’nın insanlara bakışı da aslında sami­mi inananlar için büyük bir rehber olmalıdır. Hele hele misyoner olarak yola çıkanlar için oy­sa bu ne yazık ki, herkesin kendi kültürel baga­jını taşıdığı bir durum olarak karşımıza çıkmak­tadır. Oysa İsa Mesih insanlara merhametle ve onlara iyiliği, iyileştirmeyi sunma arzusu ile bakıyordu. Daha çok kalbi bir yaklaşımla insan­lara yaşadığı yaşamını, tanıklığını taşıyordu. Günümüzde ise daha çok Mesih İsa’nın kurta­rıcılığını, kurtuluş müjdesini kabul ettirmek bile adeta bir entelektüel paylaşım, pazarlama ma­hareti olarak ortaya konulmaktadır.





Samimi bir Müslüman ya da Yahudi özellikle her şeye kadir Yaratan’ı algılarken hep kalbi algılamaktadırlar. Elbetteki mantık da istenilse de istenilmese de işin içindedir ama esas algı kalbidir. Efendimiz’in yaklaşımı bu nedenle “kalbin kapısında durup kapıyı çalmakla” ifade­lendirilmektedir. Bu günümüz misyon anlayı­şında daha ziyade “aklın kapısında durup aklı çelmek” anlamında algılanmaktadır. Bu nokta­da bile Mesihi öğretiden, yaklaşımdan sapmış olmak özellikle Orta Doğu’lular için görülebi­lecek bir durumdur. Ne yazık ki, Batı dünyası sürekli akıl ve ego ilişkisindeki ferdi öğretim ve öğrenim sistemleri nedeniyle bunu algılamakta bile artık zorluk çekmektedirler.





Eğer yaklaşım akli yerine biraz daha kalbi bir yaklaşım olsa ve samimi bir Mesihi hayat çı­karsız, beklentisiz sergilenebilse bir Müslü­man’ın ya da Musevi’nin Mesihi öğretiye ken­disini yakın hissetmemesi mümkün değildir. Ama ne yazık ki, bakış açıları “akıl” ve “kalp” gibi iki ayrı noktadan hareket ettiği için bir türlü ortada buluşmak mümkün olamamaktadır.





Mesela birisi ile biraz yakın olunduktan sonra bir misyonerin bu kişi için özellikle okumasını istediği bölüm Yuhanna İncil’idir. Her zaman dediğimiz gibi muhakkak istisnalar vardır ama büyük organizasyonların kendi mensuplarına verdiği öğretim doğrultusunda gerçek budur. Aslında özellikle Orta Doğu kültürü içindeki kişi için imanı yaşayan fertlerin samimi iman hayatları çok daha önemlidir. Felsefi yaklaşım­lardan, aşırı derin ilahiyat görüşlerinden daha önemlidir. Bu nedenle örneğin, Elçilerin İşleri bölümünde İstefan’ın imanı uğruna kendini fe­da etmesi ve ölürken bile “hayır dua” edebil­mesi esas “kalpleri titreten” “insanlık ve imanlı insan dersi” veren önemli bir noktadır.





Fakat ters yoldan giden bazı Hristiyan kilise ve grupları ne yazık ki, Efendimiz’in kendisini başkaları uğruna feda ettiğini ve kendini sev­meyenler için bile ölmeyi öğrettiğini artık çok­tan unutmuş gibidirler. Ve birilerinin sadece mezhebin sınırlarının genişlemesi, projelerinin yürümesi, başarı elde etmeleri, kiliselerinin bü­yümesi gibi kaygıları elbette karşı tarafa da kar­makarışık duyguları vermektedir. Bütün bu duygular arasında ve kaygılar arasında ve elbet­te “benin” var olma çabaları arasında Mesih’in Müjdesi’nin sadeliği ilk çağ hocalarının çıplak ayaklarla, tek bir giysi ile üst baş darmadağınık Allah ve Mesih aşkı ile Ruh’ta yürüyüp ilan ettikleri şekliyle algılanamamaktadır.





Samimi yürek paydaşlığı





İnsanı insan yapan samimi yürek paydaşlığıdır, muhabbettir. Birileri bir şey olsun, benim dini­me dönsün şeklinde bir yaklaşım ister istemez “ben haklıyım sen yanlışsın” demektir. Aynı söz size söylense siz de kabul etmek istemez­siniz. O zaman Mesih’in “başkalarının size ne yapmasını istiyorsanız siz de aynen öyle yapın” (Luka 6:31) öğretisi doğrultusunda neden dü­şünmüyoruz?





Önemli olan “sen yanlışsın ben doğruyum zih­niyetinde paylaşmak değil” “benim anladığım, gördüğüm, bildiğim ve yaşadığım kadarıyla ha­kikat budur” diyebilmektir. Karşı tarafı da din­lemek, anlamak, insan kardeşim olarak gö­rüş­lerini algılayabilmek ve hakikaten sahte ol­ma­yan gerçekçi bir saygı ile yaklaşmak demek­tir.





Misyon ve misyoner zihniyetinde “hareket edenle hareket et” (move with the movers) zihniyeti aslında insanı insanlığından çıkaran bir zihniyettir. Çünkü senin benim görüşlerimi kabulün benim istatistiklerime istatistik notlar düşmem anlamındadır, aynı zamanda bana tabi olman gibi bir durum da söz konusudur. Aslın­da birçok durumda bir misyonerden beklenilen sürekli “meyve vermesidir” (Yuhanna 15:1-8). Burada meyve vermek, ruhun meyvelerinde bir yaşam şeklinde anlaşılmamaktadır. Burada mey­ve verme insanları inanca döndürme olarak algılanmaktadır. Oysa İncil’e bakılacak olursa “meyve verme” insan-ı kamil, Yaratan suretin­de olmaktır (Galatyalılar 5:22-23). Sevgi ve ih­san Olan’ı yansıtmaktır. Ama kişi birilerini inancına getiremezse günümüz genel misyon algısına göre “meyve vermiyor” demektir. Oysa beklenti budur. Aksi takdirde hizmetini sürdü­remez çünkü kilisesi ya da organizasyonu des­teğini keser. Bu da paylaşan kişinin mümkün olduğu kadar insani ilişkilerinden ziyade prog­rama değer vermesi anlamındadır.





Görüldüğü gibi anlattığımız her bir noktada Müjde’nin duyulması önüne yeni yeni duvarlar eklenmiş olmaktadır. Bir Müslüman ülkeye Müjde paylaşma adına giden kişi hizmet adına ne yazık ki sadece kendi doğrusunu kabul ettir­me gibi bir yanlışa sarılmış durumdadır. Onun için her şeyden önce bir insan olarak bu Müs­lüman diyardaki ya da Musevi bölgedeki ya da başka inançların hakim olduğu bir diyardaki binlerce yıllık birikimi görebilmek kendisi için de faydalı olabilecek gibi bir düşünce yoktur. Bu kişinin kendisi için de gittiği yerlerden bir şeyleri öğrenebilme, hayat dağarcığına katabil­me düşüncesi bile yoktur. Sanki 60’lı yılların gitarlı “çiçek çocuk” mantığı o dönemlerde or­taya çıkan “yalnız İsa” hareketi şimdi bilgisa­yarlı “çiçek çocuk” mantığına dönüşmüştür.





Bazı toplumlar bu tarz bir dini anlayışı kendile­rine yakın hissetmemektedirler ve elbette tepki göstermektedirler ve tepki gösterildiğinde de bu kez yirmi birinci yüzyılın çiçek çocukları “İsa adına zulme uğradıkları” gerekçesiyle bas bas bağırmaktadırlar.





Aslında elbette ve hakikaten misyon tarihinde sadece ve sadece imanları uğruna ve hakikaten yokluk içinde kendilerini feda eden çok samimi imanlılar olmuştur. Onlar gerçekten Mesih’in Müjdesi’ni yaymak, ilan etmek ve insanlara ay­nı zamanda hizmetler sunabilmek için ellerin­den geleni karşılıksız olarak yapmışlardır. Bu ve benzeri Müjde işçilerini elbette bütün bu söylediklerimizden ayrı tutuyoruz. Elbette onla­rı birer iman abidesi olarak görüyoruz. Fakat bi­zim “Müjde adına müjdeleyemeyenler” dedikle­rimiz artık “samimi imanı ve hizmeti birer mes­lek haline getirmiş ve kendi kültür algılarına köle etmiş olan ve ne yazık ki gün geçtikçe imanlı camia arasında çoğalan belli bir kitle­dir.” Ne yazık ki, en çok bu kitlenin sesi duyul­maktadır. Sanki samimi, hizmeti gönülden ve yalnız Allah rızasını arayarak yapan yokmuş gibi gelmektedir ve aslında bu hizmeti gönülden yürütenler elbette vardır. Zaten bugün eğer kili­se imanla ayakta duran haliyle kilise hala ayak­ta duruyorsa bu gece gündüz sadık dua ve iba­detleriyle materyelizme köle olmamış ve proje­lerle değil Ruh’la ve imanla yürüyen kitle sebe­biyledir.





Müjdeleme adına Müjde’ye zarar verenler





Bu nedenle yazdıklarımız Müjde önüne Müjde adına set çekenlerin zararlarını ve Müjde’nin yayılmasına ne kadar engel olduklarını biraz olsun “müjdelenmeye çalışılan tarafın gözüyle” vermeye çalıştık ki, daha önce de dediğimiz gi­bi çuvaldızı kendimize batırabilelim...





Bakın aslında örnekleri anlatmakla bitirmek mümkün değildir. Ama söylenmesi de gerçek­ten önemlidir. Bugün dünyanın en gelişmiş ül­kesinde bile bir misyoner grubu olarak kentin en merkezi yerlerinden birinde bir konser ver­meye kalksanız sizden bir izin belgesi isteye­ceklerdir. Bununla birlikte mesela bazı misyon grupları bu hassasiyeti göstermedikleri bazı ül­kelerden sınır dışı edildiklerinde bunu Mesih adına zulüm görmek gibi değerlendirmekte ve hatta bunu kendi hizmetlerinin devamı ve daha fazla destek toplayabilmek için de bir yol olarak kullanırlar. İşte bütün bunlar yalnızca bazı sa­mimi Hristiyanlar’ı değil Hristiyan olmayanla­rın bile dikkatini çekip üzmektedir. Bu saygı­sızlık ve hatta sevgisizliktir ve daha da ötesi “ben” sevgisidir.





İnsanların bazıları için artık misyon ve misyo­nerlik iyi niyetli bile olunsa bir ekmek kapısıdır. Gidilen ülkelerin yerel Mesih İnanlıları’ndan bazıları bir tepki gösterdiğinde bile bu kişi ya da kuruluşlar bu tepkiyi bir şeytani saldırı ola­rak değerlendirebilmektedirler. Çünkü artık bu bir iş kapısıdır. Başarı işin devamlılığı ile para­leldir. Ayrıca grup içinde rutbe almakla da ala­kalıdır.





Mesih İsa bize zaferli bir kurtuluş hayatı bah­şetmiştir. Bütün dünya Yaratan’a aittir ve Ya­ratan herkese Mesih’in ışığını karşılıksız olarak sunmuştur. Fakat karanlık insanın kendisinindir. İnsanın kendi kendine oluşturduğu ilahiyatlara, kurum ve kuruluşlara kendisini köle kılmasıdır. Mesih’le arasına duvar ördüğü halde kişi far­kında olmadan kendi kendini Mesih’in varisi kılar, hizmetin sahibi kılar, ne yazık ki, öyle olmuştur. Oysa Mesih İsa’nın sesi İncil’de çok net bir şekilde duyulmaktadır: “Biz bütün bu şeyleri senin adına yapmadık mı?..... sizleri ta­nımıyorum…” (Matta 7:23).





Materyalizmin zincirine bağlı dünya ile entegre olmuş Hristiyan ismini taşıyan kurum ve kuru­luşlar ve durumun farkında ya da farkında ol­mayan kişi ya da kişiler ne yazık ki, her gün Müjde önüne Müjde adına bir taş daha koymak­ta ve gerçekten dinselliği reddettiklerini söyle­dikleri halde dinsel karanlığın ve körlüğün için­de kendileriyle birlikte birçoklarını da aşağıya çekip durmaktadırlar.





Hal böyle olunca, yani kendi hataları yüzünden başlarına geleni “zulüm olarak” nitelendirip bu­nu kâra çevirmeye bile kalkışınca elbette bin­lerce, milyonlarca Müslüman, Musevi ve birçok farklı inanç algıları olan kişiler için “göklerin egemenliği”, Mesih’in muhteşem kurtarışı, du­vardaki ikonalarla, heykellerle, buhurlarla, fo­toğraf makinaları, yerlere dağılmış “İsa seni seviyor” broşürleri ve küçücük harflerle yazıl­mış, gözle okunamayacak İncil’leri ile ortada kalacaktır.





“Beni” haçta bırakma





Yapılması gereken şey aslında olması gereken­dir. Basitçe tövbe edip kendimizi yani benimizi Mesih’le hergün biraz daha öldürebilmek ve bü­tün insanlığı kucaklayan bir sevgi ile insanlara Mesih’te ve Ruh’un rehberliğinde “Baba’ya ibadet ederek” iyiyi doğruyu ihsan etmektir.





Sonuçları zor da olsa “evetimiz evet, hayırımız hayır” olmalıdır. Yani kiliselerimiz bir program ve proje, milleti eğlendiren bir sosyal kulüp ya da tiyatral bir İncil şov merkezi değil Mesih’in dediği gibi her düzeyden insanın gönül rahatlığı ile girip dua edip ibadet edebildiği, herkese açık, Yaratan’a dua evleri olmalıdır.





Tarikat kurar gibi misyon teşkilatları oluştur­mak yerine kilise olmanın, ibadet etmenin heye­canında herkes yeteneğince işi ile gücü ile ha­yatın içinde olarak ama her biri Mesih’e hizmet eder gibi hizmet ederek bulunduğu ortamda ve gittiği her yerde ışık olabilmelidir.





Misyonerlik bir kazanç ve meslek değil Me­sih’in tanıklığı, bir iman ve ibadet işi olmalıdır. Esas hizmet edecek kişi sadece saatle, rande­vuyle değil hakikaten insan merkezli, gerçekten insanları dinleyebilen, onlara zaman ayırabilen bir kişi olmalıdır.





Plansız ve programsız yalnız imanla





Lidya su başında toplanırken “kilise kurma” takımı yoktu (Elçilerin İşleri 16:14). “Pavlus da oraya geldiğinde elinde bütçe ve proje yoktu.” Elbette doğal olarak insanlar günlük, yerel prog­ramlar yapacaklardır elbet. İş dünyası apayrı planlı programlı olacaktır. İlim, bilim öyle ola­caktır. Ama iman, Mesih’le yaşam, insanlık, bunlar plana, programa sığmayacak çok yüce ruhsal değerlerdir. Kelam “Ruh’un nereden esti­ğini bilebilir miyiz?” (Yuhanna 3:8) diye soru­yor. Ruh’u pakete koyabilir miyiz? O zaman El­çilerin İşleri’ni hep okumalıyız. Petrus Pente­kost gününü planlamadı. Gitti öğrenci yetiştirdi. Takım oldular. Kağıtsız, kalemsiz, evet hatta iş­lerde çalıştılar. Akşam üst katta toplandılar ka­ğıtsız kalemsiz, evet tutuklandılar. Ama zulüm demediler, reklam yapmadılar. İlahi söylediler, kalemsiz ve kağıtsız.





Taşla öldürüldüler, dua ettiler, plansız program­sız (İbraniler 11:32-40). Ama onlar gerçekten büyüdüler. Dünyaya yayıldılar, kalemsiz kağıt­sız.





Sonra ne oldu. İnanç açıklamaları yazıldı. Sonra ne oldu toplantılar tartışmalar, suçlamalar, son­ra ne oldu? Kurumlar kuruldu, bölünmeler oldu. Sonra ne oldu? Mesih İsa bu nedenle “döndü­ğümde acaba iman bulabilecek miyim?” (Luka 18:8) diye sormaktadır.





Eğer kainat her şeyin efendisi Yüce Yara­tan’ın­sa ve Ruh Yaratan’ın işlevi olarak yürekleri araştırıyor ve hazırlıyorsa ve Mesih muhteşem kurtarış lütfu ile öncelikle insanları kendi ben­liklerinden kurtarıyorsa o zaman işi sahibinin başlaması ve sürdürmesi ve tamamlaması esas olandır. Ne mutlu bu müthiş hizmette kendisine küçücükte olsa bir rol verilmiş olanlara.





	19





