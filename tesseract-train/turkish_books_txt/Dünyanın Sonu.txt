İçindekiler

	Önsöz	2

	1. 	Geleceğin Rehberi – Dünyanın Sonunu Kim Bilebilir?	4

	2. 	Geleceğin Manşetleri – Sonun Alametleri Nelerdir?	21

	3. 	Geleceğin Haritası – Son Günlerde Neler Olacak?	37

	Sonsöz	98





	Önsöz





	 	Hareket halindeki bir trende uyandığınızı düşünün. Tren çok 	hızlı bir şekilde ilerliyor ve gittikçe sürati artıyor sanki. 	Ve duracağı da yok. Trenden inmek mümkün değil. Pencereden 	kafanızı dışarıya uzatıp ileriye baktığınızda orada tek 	gördüğünüz koyu bir sis bulutudur. Raylar sisin içine dalıp 	kayboluyor. Yanınızdan geçen görevliye “Nereye gidiyoruz?” 	diye sorduğunuzda, “Bilmiyorum,” cevabını alıyorsunuz. 	“Ne zaman varacağız?” diye sorduğunuzda, “Belli 	değil,” diye karşılık veriyor. İşte böyle bir durumda 	ne yaparsınız?





	 	Aslında bizim hayatımız bu trenin durumuna birebir benzemektedir. 	Doğduğumuz andan itibaren her daim ilerleyen ve gittikçe hızlanan 	zamanın akıntısıyla sürükleniyoruz. Zamanı durduramıyoruz. 	Bu seyahatte ben yokum diyemiyoruz. Ve sürüklenmeye devam 	ediyoruz. İleriye baktığımızda olacakları hiç kestiremiyoruz. 	Önümüz kapkaranlık. Her an her şey olabilir. Kesin olarak tek 	bildiğimiz bu seyahat aniden ölümle sonuçlanacaktır. Fakat 	ölümden sonra ne var, tam bilmiyoruz. Çevremizdeki insanlara 	nereye gittiğimizi sorduğumuzda, net bir cevap alamıyoruz. Hatta 	bu duruma hiç aldırış etmemeleri, bizi daha da çıldırtıyor. 	Seyahatleri hiç bitmeyecekmiş gibi davranıyorlar. Ancak böyle 	olmadığını çok iyi biliyoruz. Bu durumda ne yapabiliriz?





	 	Trenin başına doğru ilerleyip makinistle konuşabilsek ondan net 	bir cevap alırız diye düşünebilirsiniz. Ama makiniste erişmek 	mümkün değil; çünkü vagonumuz treni idare eden kişiden uzakta 	ve aramızda geçiş de yok. Ne yapacağız? Biraz düşündüğümüzde 	birileri tren dediğimiz bu harika vasıtayı icat ettiyse ve 	üzerinden gittiği rayları döşediyse, buralara nereye 	gittiğimizi gösteren bir harita koymuştur diye düşünürüz 	Evet makinistin izlediği güzergâhı gösteren bir harita bizi çok 	rahatlatabilir. Acaba böyle bir harita var mı?





	 	Evet var! İşte bu kitap bir nevi seyahat olan bu hayatın ve dünya 	ötesinin haritasını incelemektedir.





	1. Geleceğin Rehberi – 	Dünyanın 	Sonunu Kim Bilebilir?





	 	Son yıllarda özellikle dünyanın sonu konusu büyük ilgi 	toplamaktadır. İnsanlar, dünyamızın hiç değişmeden devam 	edemeyeceğini fark etmişlerdir. Bu yüzden her an her şeyin 	olabileceği kaygısıyla yaşıyorlar. İster akşam haberleri 	olsun, ister fısıltı gazetesi olsun, insanlarımız her yerde 	gelecekle ilgili endişelerini sık sık dile getiriyorlar. Sadece 	bizim ülkemizde değil, tüm dünyada herkes ciddi bir telaşın 	içindedir. Kimisi kendine yer altında sığınak hazırlıyor, 	kimisi yemek depoluyor, kimisiyse silah ve mermi stokluyor. Zaman 	zaman ciddi bir panik havası esiyor. Peki, insanlar neye dayanarak 	dünyanın sonunun yaklaştığını düşünüyorlar? Dünyanın 	sonunun ne zaman olacağını ya da ne şekilde patlak vereceğini 	kim bilebilir?

	 	Kuşkusuz ki, geleceği bilmek ve bildirmek yalnız Allah’a 	mahsustur. Nedeni de gayet açıktır: Rab Allah dünyayı ve tüm 	evreni yarattığına göre, bizim yaşadığımız boyutun 	ötesindedir demektir. Çünkü O ezelden beri vardır ve ebediyen 	var olacaktır. Bizler ise zaman ve mekân denilen kavrama bağlıyız. 	Tanrı ise zamanın dışında ve üstündedir, çünkü bu düzeni 	yaratan O’dur. Bizler zamanın akışına tabiiyiz, bu yüzden 	geriye gitmemiz de ileriye bakmamız da imkânsızdır. Yüce Allah 	ise tarihin başlangıcını da sonunu da bir arada görmektedir. Bu 	nedenle geleceği bir tek O bilir. Ve ancak Kendisinin bizi haberdar 	ettiği kadarıyla geleceği öğrenebiliriz.

	 	Hamdolsun ki, Yüce Rab’bimiz bu konuda bizi karanlıkta 	bırakmadı. Kutsal Kitap’ta1 	peygamberleri aracılığıyla bizlere geleceğin birçok 	ayrıntısını açıklamıştır.

	 	Kültürümüzde 	peygamberler oldukça hürmetle karşılanmaktadır. Tarih boyunca 	birçok kişi peygamberlik iddiasıyla ortaya çıkmıştır. Ancak 	birinin gerçekte Tanrı’nın yetkisiyle konuşup konuşmadığını 	nasıl bilebiliriz? Bunun için öncellikle Kutsal Kitap’a bakarak 	“peygamberlerin” vazifesinin ne olduğunu tespit 	etmeliyiz.

	 	PEYGAMBERLER - Kutsal Kitap’a göre peygamber Tanrı’nın 	isteği doğrultusunda vahiylerini insanlara ileten kuldur.2 	 Yani Tanrı’nın adına konuşan “habercilerdir.” 	Peygamberlerin hayatlarına baktığımız zaman genellikle 	hizmetlerinin iki yönlü olduğunu görebiliriz. Hepsi kendi 	çağdaşlarına Tanrı adına seslenmiştir. Uyarır, cesaret 	verir, azarlar ve öğretirlerdi. Bununla birlikte peygamberlerin 	ikinci bir özelliği, insanlara geleceği önceden bildirmeleridir. 	Bunu özellikle aktarmakta oldukları mesajı Rab’bin onayladığını 	göstermek ve pekiştirmek için yaparlar. Bu sayede Allah, 	haberciliğini yapan bu insanlarla birlikte olduğunu açıkça 	gösterir.

	 	Yukarıda değindiğimiz bu ikinci özellik çok önemlidir; çünkü 	zaman zaman sahte peygamberler de ortaya çıkmış ve Tanrı adına 	konuştuklarını iddia etmişlerdir. Ancak sahte oldukları, 	geleceğe ilişkin verdikleri haberlerin yerine gelmemesi ile 	anlaşılmıştır. Oysa Tanrı’nın gerçek peygamberlerinin 	geleceğe ilişkin verdikleri haberler birebir yerine gelmiştir.

	 	Kutsal Kitap’ta adı geçenlerin dışında birçok kişi 	peygamber olduğunu ileri sürmüştür. Örneğin günümüzde bir 	sürü kişi Nostradamus gibi kâhinlerden bahseder durur. Çünkü 	onların bazı kehanetleri gerçekleşmiş gibi görünüyor. Ancak 	söylediklerini daha yakından incelediğimizde, kehanetleri ile 	bunlara ilişkilendirilen olaylar arasındaki benzerliğin 	tesadüften öte bir şey olmadığını görebiliyoruz. Ayrıca 	kendi hayranlarının Nostradamus’un sözlerini çarpıttığı 	hatta değiştirdiğini bile söyleyebiliriz. Şunu da kabul etmek 	gerekiyor ki, bu tür kâhinlerin bazı sözleri belirli olaylara 	iliştirilip kehanet süsü verilse bile, edilen sözlerden büyük 	bir bölümün gerçekleşmediği ortadadır.

	 	Az önce yalnız zamanı yaratan Rab Allah geleceği bilebilir 	dedik, ama bazı kişiler farklı düşünebilir. Zira falcılar ve 	tarotçular geleceği bildiklerini ileri sürerler. Burada şunu 	hatırlatmak gerek ki, bu işi yapan şahıslar Tanrı’yla değil, 	Şeytan’la işbirliği yapmaktadırlar. Bu yüzden Kutsal Kitap 	böyleleriyle yakından uzaktan her türlü ilişkimizi tamamen 	yasaklar.3





	 	Yine bazıları “Şeytan geleceği bilemez mi?” diye 	üstelerler. Aslında Şeytan’ın başlangıçta diğer melekler 	gibi yaratıldığını hatırlamalıyız. Ancak ilk yaratıldığında 	Lusifer adında çok görkemli bir melekti, ta ki gurura 	kapılıp günah işleyene kadar.4 	Onun bir başlangıcı vardır, yani bizim gibi zaman sınırlarına 	bağlı bir varlıktır. Bu yüzden geleceği bilmesi olanaksızdır; 	çünkü bu bilgi sadece Allah’a mahsustur. Yine de Şeytan’ın 	hepimizden daha zeki ve kurnaz olduğunu unutmamalıyız. Diğer tüm 	yaratılmış varlıklar gibi geleceği bilemese de, bizim gibi 	Kutsal Kitap’ta yazılanları okuyabiliyor ve gelecekle ilgili çok 	isabetli tahminler yapabiliyordur.

	 	Falcılar, büyücüler ve tarotçulara gelince gelecekten haber 	verdiğini iddia eden veya geleceği değiştirebileceğini söyleyen 	bu meslek erbaplarının kehanetleri, ya tahminlerden ya da şeytani 	güçlerden kaynaklanmaktadır. Saf müşteriler yakaladıklarında 	geçmişle ilgili klasikleşmiş bazı anlatımlara başlar ve 	gelecek hayatlarıyla ilgili birtakım alışagelmiş söylevlere 	başvururlar. Ancak şunu da unutmamak gerekir ki, bu tür 	kişilerden bazıları Şeytan’a ve ona yardım eden cinlere yani 	kötü ruhlara bağlı hareket ederler. Ayrıca cinler de ruhsal 	olarak insanları etkilemek için, bazı işleri önceden 	ayarlayabilirler. Bu şekilde cinler geleceği tam olarak bilmeseler 	de, önceden haber verdikleri bazı olayları yerine 	getirtebilirler. İşte bu yüzden Tanrı bizlere bu tip tehlikeli 	etkileşimlerden uzak durmamızı buyurur.

	 	GELECEĞİ TEK BİLEN - Kutsal Kitap açıkça der ki: 	geleceği bilmek ve bildirmek yalnız Tanrı’ya mahsus, yegâne ve 	ilahi bir ayrıcalıktır. O halde Tanrı dışında bir insanın 	geleceği tam olarak önceden bilmesi olanaksızdır. İşte bu 	yüzden Tanrı puta tapanların “ilahlarının” boş 	olduğunu göstermek için özellikle bu konuya değinir:

	 		 		Yeşaya 44:6-8 - “Her Şeye Egemen RAB diyor ki, "İlk ve 		son benim, benden başka Tanrı yoktur. Benim gibi olan var mı? 		Haber versin. Ezeli halkımı var ettiğimden beri olup bitenleri, 		bundan sonra olacakları söyleyip sıralasın, evet, 		gelecek olayları bildirsin!” Yılmayın, korkmayın! 		Size çok önceden beri söyleyip açıklamadım mı? Tanıklarım 		sizsiniz. Benden başka Tanrı var mı? Hayır, başka Kaya yok; 		ben bir başkasını bilmiyorum.”





	 		 		Yeşaya 46:9-10 - “Çok önceden beri olup bitenleri 		anımsayın. Çünkü Tanrı benim, başkası yok. Tanrı benim, 		benzerim yok. Sonu ta başlangıçtan, henüz olmamış 		olayları çok önceden bildiren, 'Tasarım 		gerçekleşecek, istediğim her şeyi yapacağım diyen benim.”





	 	Dikkat ederseniz, Tanrı eşsiz konumu ve varlığını vurgulamak 	için gelecekle ilgili bilgisini kanıt olarak gösteriyor. Hiç 	kimse, ister insan ister ruh olsun, geleceği bu şekilde 	bildiremez. Çünkü geleceği bilmek yalnız Rab Tanrı’ya 	özgüdür.

	 	Ayrıca Rab geleceği bildirirken, tahminler ve ihtimaller üzerinde 	durmaz. Tam tersi yukarıdaki ayetlerde belirtildiği gibi geleceği 	ayrıntılı olarak, sırasına göre açıklar. Dahası, Kutsal 	Kitap’ta gördüğümüz peygamberlik türü, genellikle sıra 	dışı, olağanüstü hatta imkânsız türdendir. Örneğin 	önümüzdeki yüzyılda büyük bir savaş çıkacak dersek, pek 	kimseyi şaşırtmayız. Fakat önümüzdeki yüzyılda hiç savaş 	çıkmayacak dersek, bu tüm olasılıkların dışında olur. Aynı 	şekilde Kutsal Kitap’ta rastlanan peygamberlikler de gerçekten 	inanılması güç türdendir. Örneğin Tanrı Peygamber Yeşaya 	aracılığıyla şöyle bir önbildiride bulunur: “Kız gebe 	kalıp bir oğul doğuracak.”5 	Bu her gün olan bir şey değil. Hatta Mesih’ten başka hiç 	kimse, erden bir kızdan doğarak dünyaya gelmemiştir. Bu, tarihte 	eşi benzeri bulunmayan bir mucizedir! İşte Rab bu tür 	peygamberlik sözleri bildirerek olağanüstü kudretini ve 	hikmetini gösterir.

	 	Tanrı kendi bilgeliğinin kimse tarafından suiistimal edilerek 	kullanılmasına göz yummaz. Başlangıçtan beri Tanrı sahte 	peygamberlerin ortaya çıkacağını söyledi ve onları nasıl 	ayırt edebileceğimizi de şöyle belirtti:

	 		 		Yasanın Tekrarı 18:19-22 -“Adıma konuşan peygamberin 		ilettiği sözleri dinlemeyeni ben cezalandıracağım. Ancak, 		kendisine buyurmadığım bir sözü benim adıma söylemeye 		kalkışan ya da başka ilahlar adına konuşan peygamber 		öldürülecektir. Bir sözün RAB'den olup olmadığını 		nasıl bilebiliriz?’ diye düşünebilirsiniz. Eğer 		bir peygamber RAB'bin adına konuşur ama konuştuğu söz yerine 		gelmez ya da gerçekleşmezse, o söz RAB'den değildir. 		Peygamber saygısızca konuşmuştur. Ondan korkmayın.”





	 	Demek ki, Rab’den gelen söz yüzde yüz isabetli olmalı. Konuşan 	Rab Allah ise, O’nun en ufak bir detayda bile hata yapması 	imkânsızdır. İşte Rab’bin kelâmı bu şekilde kendini belli 	etmektedir.

	 	Anlaşılan şu ki, geleceği bildirmek Tanrı’nın özel 	mührüdür. Başta dediğimiz gibi pek çok kâhin ve peygamber 	Tanrı adına konuştuğunu iddia etmiştir. Hangisinin doğru olup 	olmadığına insanlar karar veremiyor. Çünkü hepsi güzel şeyler 	söyler. Nitekim kötülük yapmamızı öğütleyen bir peygamber 	ya da dini kitap pek tutulmaz. Ancak Tanrı Kitabı’nın 	geçerliliğini ve doğruluğunu belirleyen şey, geleceği mükemmel 	bir isabetle bildirmesidir. Hangi kitap geleceği tam bir isabetle 	açıklıyorsa o Tanrı’nın Kitabı’dır, çünkü ilahi 	mührünü taşıyordur.

	 	PEYGAMBERLİK SÖZLERİ - Kutsal Kitap’a gelince, sadece 	bir ya da iki tane peygamberlik sözü veya önbildiri görmüyoruz. 	Bir araştırmacıya göre Kutsal Kitap’ta 8.362 ayet peygamberlik 	sözleri içerir.6 	Ya da bir başka tespite göre: Kutsal Kitap ayetlerinin 	vahyedildikleri sırada mesajların yüzde otuzu geleceği bildiren 	açıklamalardır.7 	Yani baştan sona kadar Kutsal Kitap peygamberlik sözleriyle 	kaynıyor ve böylece Rab’bin gerçek vahyi olduğunu açıkça 	ispatlıyor.

	 	Burada Kutsal Kitap’ın geleceğe ilişkin yazdığı her şeye 	yer vermek imkânsız; ama kısaca birkaç örneğe bakarsak 	olağanüstü isabetini göreceğinizden eminiz:

	 		 		Kral Koreş – Tarih sevenler Med-Pers Kralı Koreş’in 		ününü duymuşlardır. M.Ö. 539’ da koca Babil 		İmparatorluğu’nu çökerten kişiydi. Koreş kesin bilinmemekle 		birlikte en erken M.Ö. 600 civarında doğmuştur. Ölümü ise 		M.Ö. 530 olarak biliniyor. Koreş’in krallığından yaklaşık 		150 sene önce yaşayan Peygamber Yeşaya da, Koreş’in Babil 		Krallığına son vereceğini ve ardından İsrail halkını 		salıvereceğini Kutsal Kitap net bir şekilde yazar. Hatta henüz 		gün görmemiş bu kralın ismini üç kere telaffuz eder:





	 		 			 			Yeşaya 44:28 – “Koreş için, 'O 			çobanımdır, her istediğimi yerine getirecek, Yeruşalim için, 			'yeniden kurulacak, Tapınak için, 'Temeli atılacak diyen RAB 			benim.”



			Yeşaya 45:1 – “RAB meshettiği kişiye, sağ elinden 			tuttuğu Koreş'e sesleniyor. Uluslara onun 			önünde baş eğdirecek, kralları silahsızlandıracak, bir daha 			kapanmayacak kapılar açacak.”



			Yeşaya 45:13 – “Koreş'i doğrulukla harekete 			geçirecek, yollarını düzleyeceğim. Kentimi o 			onaracak, sürgünlerimi ücret ya da ödül almadan o özgür 			kılacak." Böyle diyor Her Şeye Egemen RAB.”





	 	Kral 	Koreş, Babil’i M.Ö. 539’ da fethettikten sonra, Rab’bin 150 	yıl önce bildirdiği söz uyarınca, özellikle Tapınağı 	yeniden kurmak üzere, Yahudi sürgünleri kendi topraklarına geri 	gönderdi. Düşünün ki, putperest bir kral Allah’ın mabedini 	yeniden yapmak için ferman çıkartıyor ve bu olup bitenler 150 	yıl önce haber veriliyor. Bu olayı o dönemden kalma ünlü Koreş 	Silindiri’nde de okuyabiliyoruz. Bir de bu alışılagelmiş 	bir durum da değildi. O dönemin kralları fethettikleri ulusları 	ya tümden yok eder ya da kölelik boyunduruğuna bağlardı. Koreş 	ise, ilk defa, daha önce topraklarından sürülen ulusları 	topraklarına geri yolladı. İşte Tanrı’nın bilgeliğinin 	kanıtı!

	 		 		Babil’in Yıkılışı – Bir başka önemli peygamberlik 		sözü ise, Babil’in birebir ele geçirilişiyle ilgilidir. Babil 		kenti, zamanında dünyanın en büyük ve zengin başkentiydi. 		Kral Nebukadnessar Babil kentini kendi yüceliğini ilan eden ulu 		bir metropole çevirmeye gayret etti. Şehrin birçok özelliği 		buna ne kadar özen gösterildiğini açıkça gösterir:

		 			 			Babil şehri 10.120 dönüm üzerinde kurulmuştu.



			İki sıra halinde dizilen çift surlar, 27 km uzunluğunda ve 			savaş arabalarının üzerinden geçebileceği geniş­likteydi.



			Geniş bir hendek ve onlarca burç şehri çevreliyordu.



			Fırat Nehri şehrin ortasından akıyordu.



			Şehrin, 100 civarında, muhteşem kent kapısı vardı.



			Dünyanın yedi harikalarından biri olan ünlü Asma Bahçeleri 			oradaydı.



			Toplam 53 putperest tapınağı vardı. Babil’in en önemli 			tapınağı “Esagila” (Dikbaşın evi) İlahları 			Marduk adına yapılmıştı. İçinde yaklaşık 150 ton som 			altınla yapılmış üç heykel vardı.8





	 	Babil kenti muhteşem bir insan eseri olmanın yanı sıra 	“fethedilemez” namına da sahipti. Nebukadnessar’ın 	torunu olan Belşassar döneminde (M.Ö. 539) Med-Pers orduları 	şehri kuşattı. Babil Kralı Belşassar ise hiç kaygılanmıyordu 	çünkü şehirdeki gıda depoları çok uzun bir kuşatmaya 	dayanabilecek kadar büyük ve kentin surları fazlasıyla güçlüydü. 	Ancak kısa bir süre sonra Babil bir gecede düştü ve Belşassar 	öldürüldü. Peki nasıl oldu?





	 	Med-Pers Kralları Babil’i doğrudan fethetmenin imkânsız 	olduğunu biliyorlardı. O yüzden farklı bir yol denemeliydiler. 	Şehrin ortasından geçen Fırat Nehri’nin sularını farklı bir 	yöne çevirerek, nehrin yatağındaki sığ sulardan yürüyerek 	içeri girmeyi başardılar. Böylece neredeyse hiç savaşmadan 	koca Babil’i bir gecede ele geçirdiler. Gerçekten zekice bir 	plandı.





	 	İlginç olan şu ki, yaklaşık 70 yıl öncesinde Yahuda’da 	peygamberlik eden Yeremya, Babil şehrinin nasıl ele geçirileceğine 	dair çok net bir beyanda bulunmuştu:





	 		 			 			 Yeremya 51:36-39 – “Bunun için RAB diyor ki, "İşte 			davanızı ben savunacağım, öcünüzü ben alacağım; onun 			ırmağını kurutacak, kaynağını keseceğim. 			Babil taş yığınına, çakal yuvasına dönecek, dehşet ve 			alay konusu olacak. Kimse yaşamayacak orada. Halkı genç 			aslanlar gibi kükreyecek, Aslan yavruları gibi homurdanacak. Ama 			kızıştıklarında onlara şölen verip hepsini sarhoş 			edeceğim; keyiflensinler, uyanmayacakları sonsuz bir uykuya 			dalsınlar diye" diyor RAB.”





	 	Okuduğumuz gibi Peygamber Yeremya, Med-Pers ordularının Babil 	şehrini “nehri kurutarak” nasıl ele geçireceklerini 	tam olarak anlatır. Unutmayalım ki, Yeremya’nın günlerinde 	Babil gibi bir kentin yıkılışını bildirmek, birinin bugünkü 	Kahire ya da İstanbul gibi büyük bir metropolün bir anda yok 	olacağını söylemesi gibi son derece uçuk bir iddiaydı. Bundan, 	konuşanın Yeremya değil de Rab olduğu net anlaşılır. Kutsal 	Kitap’ta daha birçok büyük şehrin yıkılışını bildiren 	ayetler de bulunmaktadır.9





	 	Yukarıda sözünü ettiğimiz olaylara benzer örnekleri çoğaltmak 	mümkündür. Bu şekilde daha önce belirttiğimiz gibi Kutsal 	Kitap’ın çok önceden inanılmaz bir isabetle geleceği haber 	verdiğini görebiliyoruz.

	 	Kutsal Kitap’ın bu peygamberlik özelliği, en çok İsa Mesih’in 	hayatı ve hizmetiyle ilgili olarak daha da netleşir. Onda 	Mesih’in ilk gelişine ilişkin 300’den fazla önbildiri 	bulunmaktadır.10 	Bunun bazı örneklerini şöyle sıralayabiliriz:

	 		 			 			Mesih’in Yahuda oymağından gelmesi – Yaratılış 49:10



			Davut’un soyundan gelmesi – 2.Samuel 7:12



			Bakireden doğması – Yeşaya 7:14



			Beytlehem kasabasında dünyaya gelmesi– Mika 5:2



			Celile’de hizmet etmesi – Yeşaya 9:1



			Mucizeler yapması – Yeşaya 61:1



			Yeruşalim’e sıpaya binerek girmesi – Zekeriya 9:9



			30 parça gümüş karşılığında ele verilmesi – Zekeriya 			11:12-13



			Günahlarımızı yüklenmesi – Yeşaya 53



			Elleri ve ayaklarının delinmesi – Mezmur 22:16



			Elbiselerinin kurayla paylaşılması – Mezmur 22:18



			Zenginin mezarına konulması – Yeşaya 53:9



			Ölümden dirilmesi – Mezmur 16:10





	 	Bu listeyi birçok ayrıntıyla daha fazla uzatabiliriz. Ama gerçek 	şu ki, asırlar öncesinden bir kimsenin hayatıyla ilgili olarak 	bu kadar bilgi verilmesi ve bu önbildirilerin tam tamına yazıldığı 	gibi gerçekleşmesi, bir mucizeden de ötedir. Bu ancak Tanrı’nın 	işi olabilir.

	 	Birileri şöyle itiraz edebilir: “Ya burada sıralanan bazı 	olaylar birçok farklı kişinin hayatında da görülmüştür.” 	Olabilir, ama mesele burada sıralanan özelliklerin bazıları 	değil, hepsinin tek bir kişinin hayatında yerine 	gelmesidir. Tüm önbildiriler değil, sadece sekiz tanesinin bir 	tek kişinin hayatında gerçekleşmesinin istatistiksel olasılığı 	10x17’de bir olarak tespit edilmiştir.11 	Yani 100.000.000.000.000.000 (Yüz katrilyon) kişiden yalnız 	birisinin yaşamında gerçekleşebilir. Bu öyle büyük bir 	rakamdır ki; bu kadar Türk Lirasını alıp Türkiye’yi 	kaplamaya kalsak, üst üste iki sıra ile kaplanmış olurdu. Sonra 	adamın birini alıp gözlerini bağlasak ve işaretlenmiş bir tek 	lirayı bulmaya göndersek onun bu kadar geniş bir alanda, bu kadar 	lira arasında işaretlenmiş tek lirayı bulmasının olasılığı 	ne olurdu sizce? Tek sözle imkânsız! İşte bir insanın Mesih’le 	ilgili asırlar öncesinden yazılan bunca peygamberlik sözlerinin 	bırakın hepsini sadece sekiz tanesini, yerine getirme olasılığı 	da bu kadardır.

	 	Yukarıda Mesih’in ilk gelişine ilişkin inanılmaz peygamberlik 	sözlerine baktık; ama bunların üstünde inanılması güç bir 	şey daha vardır. Mesih’in ilk gelişine ilişkin 300’den fazla 	peygamberlik sözü vardır dedik. Ama Mesih’in ikinci gelişiyle 	ilgili, yaklaşık 2.300’den fazla önbildiri vardır.12 	Mesih’in ilk gelişine göre, ikinci gelişiyle ilgili olarak 7 	kat daha fazla peygamberlik sözü mevcuttur. Bunların arasında 	Mesih gelmeden önce dünyada yaşanacak kaosa ilişkin, açık ve 	net olan onlarca belirtiler vardır. Son günde “Armagedon” 	olarak bilinip de gerçekleşecek olan büyük savaş ile ilgili 	olarak yüzlerce ayrıntı da bulunur. Yine Mesih yeryüzüne 	geldikten sonra kurulacak bin yıllık egemenlikle ilgili olarak çok 	sayıda önbildiri vardır. Kitabın devamında bunların 	ayrıntılarına bakacağız.

	 	Sonuç olarak Allah’ın Sözü olan Kutsal Kitap geleceği 	bildirmede tek ve eşsizdir:

	 		 		 Kutsal Kitap geleceği dolaylı değil, detaylı bir 		şekilde açıklar.



		 Kutsal Kitap geleceği tahminen değil, tam bir isabetle 		açıklar.



		 Kutsal Kitap olası olaylar değil, olağanüstü olaylar 		açıklar.



		 Kutsal Kitap birkaç değil, binlerce peygamberlik sözü 		açıklar.





	 	İşte Kutsal Kitap’ta görülen bu Tanrısal mühür sayesinde, 	onun Rab’den gelen güvenilir ve mükemmel bir eser olduğuna tam 	güvenimiz vardır. En önemlisi Kutsal Kitap, geleceğe ilişkin 	güvenilir bir tek rehber olarak karşımıza çıkar. 	Çünkü geleceği bu kadar büyük bir isabetle açıklayan bir 	kitap, ancak Tanrı’dan gelebilir. Bu yüzden geleceği öğrenmek 	için tek yol haritası Tanrı’nın Sözü olan Kutsal Kitap’tır. 	 Tanrı, Mesih’in havarisi olan Petrus aracılığıyla şöyle 	belirtir:

	 		 		2.Petrus 1:19 - “Peygamberlerin sözleri bizim için daha 		büyük kesinlik kazandı. Gün ağarıp sabah yıldızı 		yüreklerinizde doğuncaya dek, karanlık yerde ışık saçan 		çıraya benzeyen bu sözlere kulak verirseniz, iyi edersiniz.”





	2. Geleceğin Manşetleri – 	Sonun 	Alametleri Nelerdir?





	 	Seneye çıkacak olan gazete manşetlerinin bugünden size 	bildirildiğini düşünün; geleceğin teknolojisinin ne hale 	geleceğini veya ilerde hangi mesleklerin daha çok para 	kazandıracağını bilirdiniz. Elinizde bu tür bilgiler olsaydı 	hayatınıza istediğiniz şekli verirdiniz herhalde. Kötü niyetli 	birinin bu tür bilgilerle neler yapabileceği malumunuzdur. Herkes 	geleceği merak eder. Kutsal Kitap’ta Rab ileride olacak birçok 	önemli olayı ayrıntılarıyla açıklar. Kutsal Kitap özellikle 	dünya sona ermeden hemen önceki dönemin binlerce ayrıntısını 	verir. Bunlar henüz olmamış olayların manşetleridir. Son 	günlere hazırlıklı girmek istiyorsak o zaman bunları iyice 	dikkate almamız gerekmektedir.

	 	İsa Mesih son günlerle ilgili olarak havarilerine defalarca önemli 	bilgiler aktardı.13 	Ancak tüm bu öğretişlerin ortak yönü, Mesih’in öğrencilerini 	her daim hazır, yani ayık ve uyanık olmaya çağırmasıdır. Ne 	için hazır olmaları gerekiyordu? Geleceğin en büyük manşeti 	için: İsa Mesih’in yeryüzüne geri dönüşü! Mesih bu konuda 	onları defalarca uyardı:

	 		 		Luka 17:24 - “Şimşek çakıp göğü bir ucundan öbür 		ucuna dek nasıl aydınlatırsa, İnsanoğlu14 		kendi gününde öyle olacaktır.”



		Luka 21:27 – “O zaman İnsanoğlu'nun bulut içinde büyük 		güç ve görkemle geldiğini görecekler.”





	 	İşte bizi bekleyen en önemli olay, Mesih’in yeryüzüne geri 	dönüşüdür! İsa Mesih kendi gelişinden önce ve sonra neler 	olacağını çok detaylı bir şekilde açıkladı. Fakat bu 	olmadan Mesih, öğrencilerine kendilerinin tanık olacağı çok 	önemli bir başka olaydan söz etti:

	 	YERUŞALİM’İN YIKILIŞI - İnsanların geleceği öğrenmek 	konusunda sabırsız ve meraklı olduklarından bahsetmiştik. 	Mesih’in havarileri de dünyanın sonu gelmeden, nelerin olacağını 	ya da ne tür belirtilerin görüleceğini merak ederlerdi. 	Yeruşalim’de geçirdiği son hafta gününün birinde Mesih 	şehrin karşısındaki Zeytin Dağı’nda oturup öğrencilerine 	son günlerle ilgili alametleri tek tek sıralamaya başladı. O 	sırada havariler, gözleri önünde tüm görkemiyle parlayan Kudüs 	Tapınağı’nı konuşuyorlardı. Mesih o zaman Tapınak’la 	ilgili olarak çok çarpıcı bir önbildiride bulundu: "Bütün 	bunları görüyor musunuz?" dedi. "Size doğrusunu 	söyleyeyim, burada taş üstünde taş kalmayacak, hepsi 	yıkılacak!" 15





	 	Havariler bir hayli şaşırdılar; çünkü Tapınak, çok büyük 	ve güçlü bir yapı olmanın yanı sıra, halkın arasında 	varlığını gösteren Tanrı’nın sembolüydü. Yani yıkılması 	imkânsız diye biliniyordu. Aslında Mesih birkaç gün önce 	Zekeriya’nın peygamberliği uyarınca, Yeruşalim’e sıpaya 	binmiş olarak girdiğinde ve İsrail’in din bilginleri tarafından 	reddedildiğinde Yeruşalim’in böyle bir sona uğrayacağını 	bildirmişti bile. Nedenini de açıkladı: “Çünkü Tanrı’nın 	senin yardımına geldiği zamanı fark etmedin.”16 	İsrail halkı, asırlarca beklediği Mesih’i tanıyamadı ve 	O’nu reddetti. Yeruşalim’in yıkımı bunun doğal sonucuydu.

	 	Öğrenciler, Kudüs Tapınağı’nın yok olacağına dair bu 	sözün karşısında şaşıp kaldılar. O yüzden bunun zamanını 	merak edip, Mesih’in geri dönüşünü ve çağın bitimini haber 	veren belirtilerin neler olacağını öğrenmek istediler. 	Havariler Yeruşalim’in yıkılışından hemen sonra Mesih’in 	yeryüzüne geri dönüp, dünya krallıklarına müdahale edeceğini 	düşünüyorlardı. Oysaki Yeruşalim’in yıkılışı ile 	Mesih’in ikinci gelişi arasında asırlar olacaktı. Ne var ki, 	bu iki olay başka bir açıdan da birbirine bağlantılı ve 	benzerdir. Çünkü ikisinde de Yeruşalim’in başka uluslar 	tarafından istila edilmesi ve Tapınağın yıkılması söz 	konusudur.

	 		 		Matta 24:3-13 – “İsa, Zeytin Dağı'nda otururken 		öğrencileri yalnız olarak yanına geldiler. "Söyle bize" 		dediler, "Bu dediklerin ne zaman olacak, senin gelişini ve 		çağın bitimini gösteren belirti ne olacak?" İsa onlara şu 		karşılığı verdi: "Sakın kimse sizi saptırmasın! 		Birçokları, 'Mesih benim' diyerek benim adımla gelip birçok 		kişiyi aldatacaklar. Savaş gürültüleri, savaş haberleri 		duyacaksınız. Sakın korkmayın! Bunların olması gerek, ama bu 		daha son demek değildir. Ulus ulusa, devlet devlete savaş açacak; 		yer yer kıtlıklar, depremler olacak. Bütün bunlar, 		doğum sancılarının başlangıcıdır. "O zaman 		sizi sıkıntıya sokacak, öldürecekler. Benim adımdan ötürü 		bütün uluslar sizden nefret edecek. O zaman birçok kişi imandan 		sapacak, birbirlerini ele verecek ve birbirlerinden nefret 		edecekler. Birçok sahte peygamber türeyecek ve bunlar birçok 		kişiyi saptıracak. Kötülüklerin çoğalmasından ötürü 		birçoklarının sevgisi soğuyacak. Ama sonuna kadar dayanan 		kurtulacaktır.”





	 	Mesih’in verdiği cevapta, aslında her iki olaya değinerek, tek 	bir açıklama yaptığını görebiliyoruz. Bir açıdan 	kendisinden 40 sene sonra, Yeruşalim’de gerçekleşecek olan 	yıkımdan söz ediyor; ama diğer açıdan ikinci gelişinden önce 	görülecek, daha büyük bir yıkımı anlatıyor. O yüzden bu 	bölümü okurken bu ikili anlamı göz önünde bulundurmak son 	derece önemlidir.

	 	Yeruşalim’in 	yıkımına gelince, tarih kitaplarından bunun M.S. 70’te 	gerçekleştiğini biliyoruz. O dönemde Yahudiler, Roma 	İmparatorluğu’na karşı büyük bir isyan çıkartılar. Sezar 	da Equestris adını taşıyan ünlü Onuncu Lejyon’unu 	Yahudiye’ye gönderdi. Yeruşalim’i kuşattıktan bir süre 	sonra kent halkı açlıktan öyle perişan oldu ki, kendi 	çocuklarını bile yemeye kalkıştı. Büyük bir savaş sonunda 	Romalılar şehre girdi. Yahudiler belki merhamet ederler diye 	Tapınağa sığındılar. Roma askerleri Tapınağa sığınmış 	Yahudiler’i nasıl çıkaracağı konusunda kararsız kaldılar. 	Birden birileri Tapınağın içine yanan bir odun parçası attı 	ve Tapınak tümden alev aldı. Yangın arkasında büyük bir 	katliam oldu. Ancak içeri girdiklerinde, Tapınağı kaplayan 	altının eriyip taşların arasına girdiğini fark ettiler. Buna 	çok kızan Roma generali Titus, altını kurtarmak için Tapınağın 	her bir taşının sökülmesini emretti. Böylece Mesih’in 40 	sene önceki peygamberlik sözleri, birebir yerine gelmiş oldu. 	Tapınakta taş üstünde taş kalmadı.17





	 	Mesih’in sıraladığı diğer belirtilere dönecek olursak ne 	dediğimizi hatırlayacaksınız. Bunlar sadece M.S. 70’te 	Yeruşalim’in uğradığı yıkım için değil, aynı zamanda 	dünyanın sonunda yeniden uğrayacağı yıkım için söylenen 	sözlerdi. Daha önce bahsettiğimiz ikili gerçekleşme söz 	konusudur. Böylece Mesih’in söylediklerinin Kudüs’ün ilk 	yıkımında kısmen yerine geldiğini görüyoruz. Ve bu, son 	günlerdeki ikinci yıkımında belirtilerin tamamlanacağını 	gösterir.

	 	SONUN ALAMETLERİ:

	 	Mesih’in son günlerle ilgili olarak haber verdiği belirtilere 	gelelim. Bunlar İncil’in üç ayrı bölümünde kayıtlı: Matta 	24, Markos 13 ve Luka 21. Bu üç bölüm arasında birçok 	benzerlik vardır. Hepsi son günlerden hemen önce baş gösterecek 	savaşlar, kıtlıklar, depremler ve zulümlerden söz eder. 	Bunların birçoğunun bugün dahi gerçekleştiğini görebiliyoruz. 	Ancak birisi ‘’Son 2000 yıldır bunlar hep görülüyor,’’ 	diyebilir. O halde Mesih, öğretişlerinde dünyanın sonuyla 	ilgili olarak neyi farklı öğretiyor?

	 	Bunu anlamak için Mesih’in tüm bu olayları özellikle “doğum 	sancılarına” benzettiğini dikkate almak gerekiyor. Doğum 	yapmış ya da eşine bu yönden yardımcı olmuş kişiler bilir 	ki, doğum bir anda olup bitmez. Saatler öncesinden, hatta bazen 	günler öncesinden sancılar hafiften başlar. Bunlar başta pek 	sık ya da ağır olmaz. Fakat zaman geçtikçe hem sancılar 	sıklaşır hem de bir hayli ağırlaşırlar. İlk başta her 15 	dakikada bir olabilir; ama sonuna doğru artık her 3 dakikada bir 	gelmeye başlar. İlk sancılar ancak birkaç saniye sürer; fakat 	sona doğru sancılar bazen uzunca bir dakika sürebilir. Çekilen 	acılar da gittikçe ağırlaşır. İşte Mesih’in son günlerin 	belirtilerini doğum sancılarına benzetirken muhtemelen kastettiği 	de şudur: savaşlar, depremler ve kıtlıklar arada bir olur, hep 	olmuştur. Fakat dünyanın sonu yaklaştıkça bunlar sıklaşacak 	ve ağırlaşacaktır. Artık büyük felaketler üst üste gelmeye 	başlayacaktır. İşte son yıllarda da gördüklerimiz aynı bu 	şekildedir. Demek ki, doğum sancıları başladı bile…

	 	Şimdi dünyanın sonunu haber veren ve Mesih’in “doğum 	sancıları” olarak tanımladığı belirtileri tek tek ele 	alalım:

	 		 		Sahte Mesihler ve Peygamberler – En başta İsa Mesih son 		günlerde birçok sahtekârın meydana çıkıp insanları 		aldatacağını belirtir. Aslında Mesih İsa’nın döneminden bu 		yana birçok kişi O’nun kılığına girmeye çalıştı. Aynı 		şekilde kendini peygamber diye ilan eden çok isim oldu. Son 		yüzyılda da birbirinden garip tarikatların türeyip hızla 		çoğaldığına tanığız. Ama özellikle son günlerde “Mesih 		benim!” ya da “Mesih orada!” diyen daha pek çok 		kişiye rastlayacağız, rastlıyoruz da. Kutsal Kitap, bu 		sahtekârların insanları saptırmak için “büyük 		belirtiler ve harikalar” yapacaklarını da söyler.18 		İşte tüm bunlar yalancıdır; çünkü bir tek Mesih vardır O 		da göklerdedir. Geldiğinde de tüm dünya O’nu görecek ve 		tanıyacaktır; çünkü “İnsanoğlu’nun gelişi, doğuda 		çakıp batıya kadar her taraftan görülen şimşek gibi 		olacaktır.”19 		Ayrıca özellikle son yıllarda dünyanın sonuna bir tarih koymak 		da moda olmuştur. Sonun ne zaman geleceğine dair Kutsal Kitap, 		açık bir şekilde şunu belirtir: “O günü ve saati… 		Baba’dan başka kimse bilmez.”20 		O halde sonun tarihini koymaya çalışanlar, iyi niyetten de 		yapsalar, Rab’bin sözüne karşı geldiklerini bilmelidir. Ne 		var ki, İsa Mesih’in sıraladığı olayların gerçekleştiğini 		gördüğümüzde sonun yaklaştığını elbette söyleyebiliriz, 		ama kesin tarihini koymak mümkün değildir.





	 		 		Savaşlar – Tarih kitaplarımız savaşlarla dolup 		taşıyor. İnsanlar hep savaşmıştır. Ancak son günlerde 		savaşların sıklaştığını, ağırlaştığını 		görebiliyoruz. Sadece son yüzyılda iki büyük dünya savaşı 		yaşandı. Kısa bir süreç içinde bu iki savaştan 100 milyona 		yakın insan öldü. Ardından savaşların arkası hiç kesilmedi. 		Kutsal metinde belirtildiği gibi bu savaşlar sadece devletler 		arasında değil, uluslar yani etnik gruplar arasında da çoğaldı. 		Bu noktada ilginçtir ki Luka özellikle “isyan haberleri” 		duyacaksınız diye yazar. Özellikle Orta Doğu’da son 		yıllarda yaşanan ve birçok ülkenin yönetimlerini değiştirip, 		kaosa teslim olduğu büyük devrimlere şahit olduk. Zaten bu 		bölgede son yıllarda savaş üstüne savaş haberleri hiç 		kesilmedi, tersine bu haberlerin hep çoğaldığını 		görebiliyoruz. Ne var ki bunlar sadece doğum sancılarının 		başlangıcıdır.





	 		 		Kıtlıklar – Bu tür afetler bazı yerlerde o kadar 		yaygınlaştı ve sıradanlaştı ki, ne kadar ölümcül bir 		etkisi olduğunu unutuyoruz. Şu anda dünyada toplam 1 milyar 		insan, yani küremizde yaşayan yedi kişiden biri yeterince yemek 		bulamıyor. Kanser, sıtma ve benzer öldürücü hastalıklardan 		çok, insanlar açlıkla ilgili komplikasyonlardan ölüyor: Her 		gün yaklaşık 25,000 kişi.21 		Dünyanın tüm teknolojik gelişmelerine rağmen bir türlü açlık 		sorununu çözemedik. İnsanlar bir yandan o kadar zengin ve rahat 		bir hayata sahip iken, bir diğer yandan da bir lokma ekmeğe 		muhtaç olarak aradan kaybolup gidiyor. Ne yazık ki, bu 		felaketlerin çoğundan tamamen habersiziz; çünkü bu felaket 		televizyonlarımıza yansımıyor. Onun yerine zenginleri ve zengin 		olmak isteyenleri konu alan programlar hiç gündemden düşmüyor. 		Ayrıca bazı zengin devletler ile birlikte Birleşmiş Milletler 		Teşkilatı büyük miktarda bağış yapmasına rağmen, nedense 		sorun her geçen yıl daha da büyümektedir. Dünya nüfusunun 		artmasıyla ve Mesih’in sözünü ettiği diğer küresel 		sıkıntıların baş göstermesiyle maalesef bu sorunun daha da 		büyüyeceğini tahmin edebiliriz.





	 		 		Depremler 		–Türkiye’de depremlerin yok edici gücünden söz etmeye 		gerek yoktur. Kocaeli olsun, Van olsun ülkemizin her bir ucunda 		bunun acısını tatmışızdır. Son yıllarda, özellikle gelişen 		teknoloji sayesinde, dünya çapında pek çok depremden haberdar 		oluyoruz. Bir de deprem haberleri öyle üst üste geliyor ki artık 		Haiti, Avustralya ya da Şili’yi sormuyoruz bile. İstatistiklere 		göre dünya çapında her yıl ortalama 20,000 deprem tespit 		edilmektedir.22 		 Bu bağlamda Luka’nın kaydettiği şu sözler pek dikkat 		çekicidir: “Yeryüzünde uluslar denizin ve dalgaların 		uğultusundan şaşkına dönecek, dehşete düşecekler.”23 		Bu sözler dünyanın birçok yerinde, New Orleans (ABD), Endonezya 		ve Japonya’da son yıllarda görmeye alışık olduğumuz tsunami 		ve benzer büyük kasırgaları birebir tarif ediyor. Emin olun 		dünyanın sonu yaklaştığında daha çok sarsıntılar 		yaşayacağız; çünkü bunlar sadece doğum sancılarının 		başlangıcıdır.





	 		 		Salgın Hastalıklar – Luka bölümünde Mesih özellikle 		salgın hastalıkları listeye ekler.24 		Ne gariptir ki, neredeyse her yıl yeni bir çeşit grip ortaya 		çıkıyor. Ağız maskeleriyle dolaşan kalabalıkların manzarası 		bize artık pek garip gelmiyor. En basit olarak eskiden insanların 		kanserle bu kadar savaştıklarını hatırlıyor musunuz? Kuşkusuz 		sağlıksız besin ve uygunsuz yaşam alışkanlıkları bunu daha 		çok tetiklemiştir. Fakat sonuç olarak insanlar hayatlarının 		önemli bir kısmı hastanelerde geçiyorlar. Keza uzmanlar bu tür 		epidemilerin daha da çok artacağı ve yaygınlaşacağı yönünde 		uyarılarda bulunuyor. Bunun en çarpıcı örneği HIV virüsünün 		yol açtığı epidemidir. 1990’da sadece 8 milyon HIV vakası 		vardı. 2010’da ise bu rakam 34 milyona ulaştı.25 		Korkunç bir artış! Mesih’in belirttiği gibi salgın 		hastalıklar çoğaldıkça dünyanın sonunun bir o kadar 		yaklaştığını bilebiliriz.





	 		 		Kötülük çoğalacak – Matta şu sözleri kaydeder: 		“Kötülüklerin çoğalmasından ötürü birçoklarının 		sevgisi soğuyacak.”26 		Bu konuda özel bir şeyler anlatmaya gerek yok, çevremize bir 		göz gezdirmemiz yeterlidir. Günümüzün dünyasında, kötülük 		yapmak için daha önceleri hiç olmadığı kadar öyle çok 		fırsatlar oluyor ki! İnsanlar sözde hayatlarını kolaylaştırmak 		için bir sürü alet ve teknoloji geliştirmiştir; ama gel gör 		ki, bunlar bizi daha çok günaha sürüklüyor. Televizyon ve 		internet bunun en çarpıcı örnekleridir. En basit olarak eskiden 		zina işlemek isteyen, bunun gizliden bir yolunu zar zor bulmaya 		çalışırdı. Şimdiyse zinanın bin bir çeşidi evimizin içine 		kadar girmiştir. Her an elimizdeki telefondan bile birçok farklı 		günaha bulaşabiliriz. Pornografiyle ilgili istatistikler şok 		edicidir: Çocukların ilk kez online porno ile karşılaştıkları 		yaş ortalaması 11’e inmiştir. Diğer taraftan 24 yaşın 		altındaki erkeklerin %70'i pornografik siteleri sık sık ziyaret 		ediyor.27 		 Kısacası Mesih’in öngördüğü gibi; bugün kötülük baş 		döndürücü bir hızla çoğalıp, yaygınlaşmaktadır. Ne yazık 		ki, ayette belirtildiği gibi; kötülüğün çoğalmasıyla 		birçok imanlının sevgisinin soğuması kaçınılmazdır.





	 		 		Zulüm – Kilisenin ilk günlerinden bu yana Mesih 		izleyicileri hep zulüm görmüşlerdir. Ancak ne ilginçtir ki, 		“modern” dediğimiz bu çağda geçen tüm çağlardan 		çok daha büyük zulümler görülmektedir. Şu anda Çin’de, 		Sudan’da ve Kuzey Kore’de Mesih imanlıları çok korkunç 		haksızlıklara ve işkencelere maruz kalmaktadırlar. 		Şaşırmamalıyız; çünkü Mesih son günlerde böyle olacağını 		önceden söyledi: “O zaman sizi sıkıntıya sokacaklar, 		öldürecekler. Benim adımdan ötürü bütün uluslar sizden 		nefret edecek.”28 		“Bütün bu olaylardan önce sizi yakalayıp zulmedecekler. Sizi 		havralara teslim edecek, zindanlara atacaklar. Benim adımdan ötürü 		kralların, valilerin önüne çıkarılacaksınız… Anne 		Babanız, kardeşleriniz, akraba ve dostlarınız bile sizi ele 		verecek ve bazılarınızı öldürtecekler.”29 		Mesih’in burada tarif ettiği zulümleri kendi ülkemizde de 		görebiliyoruz. Fakat son günlere yaklaştıkça özellikle Mesih 		imanlıları resmen birer hedef tahtası haline gelecektir.





	 		 		İmandan sapma – Son günlerde çok çetin anlar 		yaşanacaktır. O yüzden birçok Hristiyan inancından dönerek 		sapacak. Kimisi aşırı tehditler ve baskılardan dolayı kopacak, 		kimisi sahte öğretmenlerinin etkisiyle farklı yollara sapacak, 		kimisiyse dünya zevklerine kapılıp batacaktır. İncil’in 		ilerdeki bölümlerde benzer sözler buluyoruz: “Ruh açıkça 		diyor ki, son zamanlarda bazıları yalancıların ikiyüzlülüğü 		nedeniyle aldatıcı ruhlara ve cinlerin öğretilerine kulak 		vererek imandan dönecek.”30 		Aslında son yüzyılda eskiden Hristiyan zemini üzerinde 		kurulan Batı ülkelerinin birçoğu ahlaksızlığa battıkça 		batıyor. Aslında gerçek şudur ki, ülkeler Hristiyan olamaz; 		çünkü yalnız kişiler olabilir, hem de Mesih’e gerçekten 		bağlanan kişiler Hristiyan sayılabilir. Yani yalnız İsa’ya 		yürekten iman edip de Kutsal Kitap’ın sözlerini yaşayan 		kişiler gerçek anlamıyla Hristiyan olur. Yine de daha şimdiden, 		eskiden Mesih’e inandığını söyleyen dünyanın önemli bir 		kısmı, dünya sefahatine dalıp Tanrısal değerlerden hızlı 		adımlarla uzaklaşmaktadır. Bundan son günlere bir hayli 		yaklaştığımızı anlıyoruz.





	 	İsa Mesih açıkça der ki, tüm bunların çok önceden 	bildirildiği halde insanlar yine de aldırış etmeyecekler. Mesih 	bunu Peygamber Nuh’un günlerine benzetir: “Nuh'un günlerinde 	nasıl olduysa, İnsanoğlu'nun gelişinde de öyle olacak. Nuh'un 	gemiye bindiği güne dek, tufandan önceki günlerde insanlar yiyip 	içiyor, evlenip evlendiriliyorlardı.”31 	Nuh çağdaşlarını yıllarca uyardığı halde insanlar hep 	onunla dalga geçtiler. Yıkım geldiğinde insanların hâlâ tek 	düşündüğü yemek yemek, içmek ve evlenmekti. Luka bölümünde 	şunu ekler: “Lut'un günlerinde de durum aynıydı. İnsanlar 	yiyip içiyor, alıp satıyor, tohum ekiyor, ev yapıyorlardı. Ama 	Lut'un Sodom'dan ayrıldığı gün gökten ateşle kükürt yağdı 	ve hepsini yok etti. İnsanoğlu'nun ortaya çıkacağı gün durum 	aynı olacaktır.”32 	Yani herkes günlük işlerine öyle bir dalacak ki yıkımın 	geldiğinden bile haberleri olmayacaktır.

	 	Bugün aynı vurdumduymazlığa tanık oluyoruz. İnsanlar sanki hiç 	ölmeyip, ebediyen yaşayacakmış gibi yaşıyorlar. Oysa dünyanın 	sonu ansızın üzerlerine çökecektir. İncil şunu der: 	“İnsanlar, ‘Her şey esenlik ve güvenlik içinde’ 	dedikleri bir anda, gebe kadının birden sancılanması gibi, 	ansızın yıkıma uğrayacak ve asla kaçamayacaklar.”33





	 	Kutsal Kitap başka bir yerde bu son dönemde yeryüzünde yaşayacak 	insanları, yine son derece isabetli bir şekilde tarif eder: “Şunu 	bil ki, son günlerde çetin anlar olacaktır. İnsanlar kendilerini 	seven, para düşkünü, övüngen, kibirli, küfürbaz, anne baba 	sözü dinlemez, nankör, kutsallıktan ve sevgiden yoksun, 	uzlaşmaz, iftiracı, özünü denetleyemeyen, azgın, iyilik 	düşmanı olacaklar. Hain, aceleci, kendini beğenmiş, Tanrı'dan 	çok eğlenceyi seven, Tanrı yolundaymış gibi görünüp bu yolun 	gücünü inkâr edenler olacaklar. Böylelerinden uzak dur.”34 	Sanki bugünü anlatıyor değil mi?

	 	Yukarıda gördüğümüz gibi, Mesih’in son günlerle ilgili 	söyledikleri şimdiden büyük ölçüde gerçekleşmeye başladı 	bile. Özellikle son yıllarda bu “doğum sancıları” 	adeta sıklaşıp ağırlaştı diyebiliyoruz. Bu, sonun geldiği 	anlamına gelmez, ama çok yaklaştığı anlamına gelir. Çünkü 	dünyanın sonu esas, Mesih’in yeryüzüne geri döndüğü gün 	gelecektir. O zamana kadar daha çok savaş, kıtlık, deprem ve 	zulüm görülecektir.

	 	Son olarak İsa Mesih bu bölümlerde birçok defa “Sakın 	korkmayın!” ya da “Telaşlanmayın!” gibi sözlerle 	öğrencilerini cesaretlendirir. Neden? Çünkü bunların hepsinin 	olması gerek. Dikkat ederseniz, Rab gelecekte bütün olacakları 	bildiriyorsa, her şey O’nun kontrolünde demektir. Bu yüzden 	Mesih’e inananlar için endişelenmek için bir sebep yoktur. 	Tersine “bütün bunların gerçekleştiğini gördüğünüzde 	bilin ki, İnsanoğlu yakındır, kapıdadır.”35 	Sonuç olarak dünyamızda her şeyin yoluna girmesi için ne 	kadar çok dilek tutsak da, İsa Mesih’in sözüne dayanarak sona 	yaklaştıkça dünyanın gittikçe korkunç bir kaosa 	sürükleneceğini görebiliyoruz.





	3. Geleceğin Haritası – 	Son Günlerde 	Neler Olacak?


	 	Kutsal Kitap’ın baştan sona kadar son günlere ilişkin 	vurguladığı başlıca olayı, kuşkusuz ki Mesih’in dünyaya 	geri dönüşüdür. Dünya tarihine son noktayı koyacak olan 	Mesih’tir. Peki neden başka bir peygamber değil de özellikle 	İsa Mesih’in geri dönmesi gerek? Ya da neden Mesih göğe 	alındı? Aslında tüm bu soruları cevaplamak için ilk başta 	Mesih’in neden dünyaya geldiğini irdelememiz gerekir. Hatta 	dünya tarihinin başına dönüp “insan ne amaçla yaratıldı?” 	diye sormamız daha isabetli olur.

	 	DÜNYANIN EGEMENLİĞİ - Tevrat’ın ilk bölümünde Adem 	ve Havva’nın yaratılış öyküsünü okuyoruz. Rab Allah 	mükemmel bir dünya düzeni kurduktan sonra atalarımız Adem ve 	Havva’yı da yarattı ve onları tüm dünya üzerinde egemen 	kıldı:

	 		 		Yaratılış 1:26 – Tanrı, "İnsanı kendi suretimizde, 		kendimize benzer yaratalım" dedi, "Denizdeki balıklara, 		gökteki kuşlara, evcil hayvanlara, sürüngenlere, yeryüzünün 		tümüne egemen olsun.”





	 	Yeryüzünün tümü onların emrine bırakıldı. Adem ve Havva 	dünyanın tek kralı ve kraliçesiydiler. Ancak daha sonra yılan 	kılığına girmiş Şeytan’la karşılaştılar. Şeytan onları 	bir takım yalanlar ile kandırarak Tanrı’ya karşı gelmelerine 	neden oldu. Böylece insan günaha düştü ve bu ölümüne yol 	açtı. Daha da kötüsü, insan bu nedenle dünyanın egemenliğini 	Şeytan’a kaptırdı. Böylece dünya şimdiki haliyle esas 	İblis’in emrindedir. İnsanlar da onun köleleridir.

	 	Tanrı bu duruma karşılık, insanları kurtarmak ve dünyayı geri 	kazanmak için bir kurtuluş planı tasarladı. Baştan beri 	gönderdiği peygamberler aracılığıyla yenilenecek Tanrısal bir 	egemenlik müjdesini verdi. Böylece Yahudiler, Davut’un soyundan 	çıkacak yüce bir kral beklemeye başladılar. Ve bir gün Melek 	Cebrail Meryem Ana’ya şu sözleri bildirdi:

	 		 		Luka 1:31-33 – “Bak, gebe kalıp bir oğul doğuracak, adını 		İsa koyacaksın. O büyük olacak, kendisine 'Yüceler Yücesi'nin 		Oğlu' denecek. Rab Tanrı O'na, atası Davut'un tahtını verecek. 		O da sonsuza dek Yakup'un soyu üzerinde egemenlik sürecek, 		egemenliğinin sonu gelmeyecektir.”





	 	Mesih ilahi hizmetine başlar başlamaz Tanrı’nın Egemenliği’ni 	her yerde duyurmaya başladı. Daha hizmetinin ilk günlerinden beri 	Şeytan ve cinler hep ona karşı direndiler. Mesih ise insanlara 	şifa vererek ve içlerindeki kötü ruhları kovarak İblis’e 	karşı mücadele etti. Böylece Göklerin Egemenliği’nin 	müjdesini yaymaya devam etti. Ancak bir süre sonra Yahudi din 	bilginleri kıskançlıktan ötürü İsa Mesih’i öldürmek için 	düzen kurdular. En sonunda Mesih’i çarmıha gerdirerek 	amaçlarına ulaştılar. Böylece Tanrı’nın baştan onlara vaat 	ettiği Göksel Egemenliği reddetmiş oldular. Aslında Yahudi din 	bilginlerini kışkırtan Şeytan’dı.

	 	Ancak Tanrı’nın planı boşa çıkmadı çünkü öldükten üç 	gün sonra İsa Mesih ölümden dirildi. Böylece Mesih Şeytan’ı 	yendi ve başlangıçta insanın İblis’e kaptırdığı 	egemenliği hakkıyla geri almayı başardı. Ancak İsrail halkı 	onu kabul etmeye hazır olmadığından, düşmanları ayaklarının 	altına serilinceye dek Mesih Tanrı’nın katına yükseldi. İşte 	ikinci gelişinde Mesih, Şeytan’a uyan tüm hasımlarını bir 	hamleyle yenecek ve başlangıçta insanlara teslim edilen o 	Göklerin Egemenliği’ni yeryüzünde yeniden kuracaktır. 	Mesih’in dünyaya dönmekteki amacı budur. İncil birçok yerde 	bunu vurgular:

	 		 		Matta 25:31 – “İnsanoğlu kendi görkemi içinde bütün 		melekleriyle birlikte gelince, görkemli tahtına oturacak.”





	 		 		1.Selanikliler 1:6-8 – “Tanrı adil olanı yapacak: Size 		sıkıntı çektirenlere sıkıntı ile karşılık verecek, 		sıkıntı çeken sizleriyse bizimle birlikte rahata 		kavuşturacaktır. Bütün bunlar Rab İsa alev alev yanan ateş 		içinde güçlü melekleriyle gökten gelip göründüğü zaman 		olacak. Rabbimiz İsa, Tanrı'yı tanımayanları ve kendisiyle 		ilgili Müjde'ye uymayanları cezalandıracak.”





	 		 		İbraniler 9:27-28 – “Bir kez ölmek, sonra da yargılanmak 		nasıl insanların kaderiyse, Mesih de birçoklarının günahlarını 		yüklenmek için bir kez kurban edildi. İkinci kez, günah 		yüklenmek için değil, kurtuluş getirmek için kendisini 		bekleyenlere görünecektir.”





	 	Mesih böylece tüm dünya üzerine tek kral ve egemen olacaktır. 	Bu doğrultuda İncil’in Vahiy bölümünde Mesih’e “Kralların 	Kralı ve rablerin Rabbi” ismi verilir.36 	Ne var ki, İncil sadece İsa Mesih’in dünyaya geri dönüşünü 	anlatmakla kalmıyor, bu olayın öncesinde ve sonrasında 	gerçekleşecek birçok olayın ayrıntılarını da verir. İşte 	İncil’in son bölümü olan Vahiy özellikle bunu açıklar.

	 	Vahiy bölümü, göğe alınmış ve Tanrı katında diri olan İsa 	Mesih’in kendisiyle ilgili bir vahyidir. Bu bölümde İsa Mesih, 	Havarisi Yuhanna’ya gelecekte olacak birçok olayın iç yüzünü 	açıklar. Kısaca anlattığı şudur: Mesih yeryüzüne dönmeden 	önce “Mesih Karşıtı” denen güçlü bir dünya önderi 	ortaya çıkıp, tüm ulusları aldatmayı başaracaktır. Özellikle 	Yahudiler’i yok etmek için onlarla yedi yıllık bir antlaşma 	yaparak birçok ülkeyi örgütleyecektir. Bu arada İsrail halkı 	nihayet tövbe edip Tanrı’ya dönecek. Bu yedi yıllık süreçte 	de Tanrı kendisine ve halkına karşı gelen herkesi, korkunç 	belalarla cezalandıracaktır. Tüm bu olanlar Armagedon adı 	verilen savaşta zirveye ulaşacak ve sonunda Mesih dünyaya geri 	dönecektir. İkinci gelişinin ardından Mesih 1000 yıllık 	Egemenliği’ni kuracaktır. Bu dönemin sonunda dünya yok 	edilecek ve İsa Mesih tüm insanları yargılamak üzere beyaz 	tahta oturacaktır. Kendisine iman etmeyen herkes cehennemin ateşine 	atılacaktır. İman edenler ise Tanrı’nın yaratacağı yeni gök 	ve yeni yeryüzüne kavuşacaktır. Bir sonraki sayfada yer alan 	krokide bu olacakların özetini görebilirsiniz.

	 	Şimdiyse yukarıda sözünü ettiğimiz bu olayları tek tek ele 	alalım:



MESİH 	KARŞITI – Kutsal Kitap son günlerde dünya sahnesine çıkacak 	olan çok güçlü ve karizmatik bir önderi tarif eder. Ona “Mesih 	Karşıtı”37 	lakabı verilir; çünkü temelde İsa Mesih ve O’nu izleyen 	herkese karşı gelecektir. Elbette ki, kendisi gelince çok daha 	faklı bir kılıfla gelecektir. İnsanlara hep huzur ve barış 	vaat edecektir. Hatta İncil Mesih Karşıtı’nın büyük 	mucizeler ve harikalar gerçekleştireceğini yazıyor.38 	Ancak gerçek yüzü daha sonra ortaya çıkacaktır; çünkü 	gücünü birebir Şeytan’dan alacaktır.

	 	Mesih 	Karşıtı daha gelmeden Şeytan gereken zemini hazırlayacaktır, 	şimdiden hazırlıyordur bile. Kutsal Kitap onun özellikle İsrail 	düşmanı olan birçok ulusun 10 Kralı ile bir koalisyon 	oluşturacağından söz eder.39 	Sonra Mesih Karşıtı belirince, bunların başına geçecektir. 	Peygamber Hezekiel bu koalisyona “Gog ve Magog” adını 	verir.40 	Türkiye’de ise onu “Yecüc ve Mecüc” diye 	adlandırırız. Koalisyona önderlik yapan Mesih Karşıtı, başta 	Yahudiler’le yedi yıllık bir antlaşma yapacaktır.41 	Bu antlaşma önce ne kadar barışçıl görünse de esas amaç 	İsrail’i tamamen yok etmek olacaktır.

	 	İncil’de Mesih Karşıtı’nın nereden geldiği konusuna 	ilişkin birkaç ipucuna rastlıyoruz. Vahiy 13. bölümde Mesih 	Karşıtı denizden çıkan yedi başlı bir canavara benzetilir. 	Kutsal Kitap’ta deniz genellikle Akdeniz’i işaret eder. Daha 	sonra Vahiy 17. bölümde onun dipsiz derinliklerden çıktığını 	da belirtir. Bu birebir Şeytan’ı işaret eder; çünkü onun 	gücü ve yetkisiyle donatılacaktır. Sonra canavarın başındaki 	yedi kafanın Orta Doğu’da gelmiş geçmiş (Asur, Babil ve Roma 	gibi) İmparatorlukları temsil ettiğini açıklar. Aynı bölümde 	Mesih Karşıtı’ını simgeleyen son baş için hep şu şifreli 	bilgi verilir: “Vardı, yok olmuş ve yeniden çıkacak olan.”42 	Bu şekilde Mesih Karşıtı’nın krallığı da bizim 	topraklarımızdan tüm Orta Doğu’yu hükmetmiş son egemenliğin 	yeninden çıkmış ya da canlanmışı olabileceğini ima eder.

	 	Kutsal Kitap Mesih Karşıtı’nın birçok kişisel ayrıntısını 	da açıklar. Karakterinin en çarpıcı iki temel özelliği 	şunlardır: Birincisi hep böbürlenen bir ağız ile tanıtılıyor.43 	Mesih Karşıtı son derece gururlu ve küstah biri olacaktır. Öyle 	ki, Tanrı’ya bile küfürler yağdıracaktır. İkinci özelliği 	ise şu ki, hep kendini yüceltecektir.44 	Kendini herkesten, hatta Tanrı’dan bile yüce gösterecektir. 	Kimseye aldırış etmeyecek ve kendini resmen Tanrı yerine 	koyacaktır. İnsanlar da onu alabildiğine yüceltecektir.

	 	Mesih Karşıtı’nın kariyerinin en önemli aşaması 10 kralla, 	yani isimleri henüz bilinmeyen 10 ulusun liderleriyle yapacağı 	yedi yıllık antlaşmayla başlayacaktır. Bu sürenin ortasına 	gelince, yani üç buçuk yıl sonra, Kutsal Kitap onun Yeruşalim 	üzerine yürüyeceğini belirtir. Orada Kudüs Tapınağı’na 	girip, kendini Tanrı ilan edecektir. Ayrıca Yahudiler’in kutsal 	değerlerine saygısızlık edip onlara zulmetmeye başlayacaktır.45 	Kalan üç buçuk yılda başka birçok ülkeyle savaşacak ve en 	sonunda birçok ulusların ordularını İsrail’i yok etmek üzere 	toplayacaktır.46 	Böylece ünlü Armagedon savaşının sahnesi kurulmuş olacaktır.

	 	Bir insanın hayatı binlerce sene öncesinden bu kadar net ve 	ayrıntılı bir şekilde anlatılması gerçekten şaşırtıcıdır. 	Durum buyken kendisi ortaya çıkınca herkes onu hemen tanımaz mı? 	Hayır! Çünkü bu şahıs ortaya çıktığında hiç kimse onun 	kötü niyetli biri ya da Şeytan tarafından yönlendirildiğini 	tahmin bile edemeyecektir. Şeytan son derece akıllı ve kurnazdır; 	elbette ki kuklası olan Mesih Karşıtı için kimsenin kolay kolay 	deşifre edemeyeceği bir kılıf hazırlayacaktır. Başta çok 	başarılı ve karizmatik bir siyasi lider olarak ortaya çıktığını 	düşünün. Sonra asırlardır bir türlü barış içinde 	yaşayamayan Orta Doğu ülkelerini birbirleriyle barıştırmayı 	başardığında reytingler tavan yapacaktır. Üstelik birçok 	olağanüstü belirti ve mucizeler gerçekleştirdiğinde insanlar, 	karşısında mum gibi eriyecektir. İnsanlar onu peygamber yerine 	koyup arkasında kenetlenecek, ve kendisi böylece alabildiğine 	yükselecektir. Karşısında kimse duramayacaktır.

	 	Burada söylediklerimiz hayali şeyler değil, her an Orta Doğu’da 	gerçekleşebilecek bir manzaradır. Şunu biliyoruz ki, Mesih 	Karşıtı’nın bir numaralı düşmanı ve hedefi Yahudiler ve 	Mesih imanlıları olacaktır. Orta Doğu ülkelerini onlara karşı 	örgütlemek pek zor olmayacaktır. Kaldı ki, Kutsal Kitap’ta 	yazılan tüm bu olayların gerçekleşmesi için, bir tek bu adamın 	ortaya çıkması kaldı. Senaryo binlerce sene önce tasarlandı, 	sahne kuruldu, izleyiciler de hazır bekliyor; bir de başroldeki 	karakter çıksa, iş tamamdır.

	 	SAHTE PEYGAMBER – Vahiy 13. bölümü Mesih Karşıtı’nı 	temsil edecek canavarı tarif ettikten sonra ikinci bir canavar daha 	tanıtır. Bu da topraktan çıkan, kuzu gibi görünen, iki 	boynuzlu bir canavardır. İlk canavar gibi Şeytan’ın bir 	aldatmacası olacaktır. Bu şahıs daha sonra “sahte 	peygamber” olarak adlandırılıyor.47 	Bu yüzden bir din adamı olarak kendini göstereceği düşünülüyor. 	Muhtemelen kendini yeryüzüne dönmüş ya da ölümden dirilmiş 	bir peygamber olarak tanıtacaktır. Hatta Kutsal Kitap onun birçok 	belirtiler ve mucizeler yapacağını belirtir.48 	Böylece birçok insanı şaşkına çevirecektir.

	 	Sahte Peygamber Mesih Karşıtı’nın sağ kolu olacak. Onun tek 	amacı Mesih Karşıtı’nı yüceltmek ve tüm ulusların ona 	tapmasını sağlamak. Bu arada Mesih Karşıtı ölümcül bir yara 	alacaktır; ama ölümden dönecektir. Bunun ardından Sahte 	Peygamber onun onuruna büyük bir heykel yaptıracak, ayrıca 	Şeytan’ın gücüyle heykele can vererek konuşmasını 	sağlayacaktır. Böylece herkes Mesih Karşıtı’nın heykeli 	önünde diz çökecektir. Ona secde etmeyen ise heykel tarafından 	öldürülecektir. İnanılmaz gibi geliyor, ama son günlerde 	Şeytan gözümüzü boyamak için birçok mucize yapacaktır. Bu 	yüzden Kutsal Kitap bizi kanmamamız açısından sürekli uyarır.49

	 	Bu arada Sahte Peygamberin düzenlediği yeni bir sosyo-ekonomik 	uygulama başlayacaktır. Mesih Karşıtı’nın egemenliğine 	bağlı olan herkesi sağ elinde ya da alnında kendi işaretini 	taşımaya zorlayacaktır. Bu işaretin tam olarak ne olacağı 	konusunda çok farklı düşünceler var. Kimisi insanların 	derisine basılan kalıcı bir mühür ya da damga olabilir diye 	düşünür. Başkaları bugün yaygın olan mikroçipe benzer bir 	şey olabileceğini ileri sürüyor. Belki gün gelir ki, insanlar 	kredi kartı taşımak yerine tüm bilgileri mikroçipe yükleyip 	derileri altına saklayacaktır. Nasıl bir işaret olacaksa olsun, 	herkesi kapsayacağı ve maddi açıdan bağlayacağı kesindir. 	Çünkü Mesih Karşıtı’nın işaretini taşımayan kimseler 	alış veriş yapamayacaklar. Böylece Mesih Karşıtı’nın 	devleti kimlerin kendisine tabii olup olmadığını rahatlıkla 	kontrol edebilecektir. İşareti almayanların başları 	kesilecektir. Ancak şunu unutmamak gerek ki, Tanrı’nın bakış 	açısından, canavarın işaretini alan kimseler Mesih Karşıtı’yla 	birlikte cehennemin azabına layık görülecekler.50 	Onlar özellikle Tanrı’nın gazabına maruz kalacaklar. İşareti 	reddeden imanlılar ise yeryüzünde katledilseler de Tanrı’nın 	yanında teselli bulacaklar.

	 	Bu işaretin ne olduğu ile ilgili olarak Vahiy bölümü, onun 	canavarın adı ya da adını simgeleyen belirli bir sayı olduğunu 	söyler. Sonra şunu da ekler: “Bu konu bilgelik gerektirir. 	Anlayabilen, canavara ait sayıyı hesaplasın. Çünkü bu sayı 	insanı simgeler. Sayısı 666'dır.”51 	Son 2000 yıl boyunca canavarın sayısı olan 666 rakamını 	çözmeye çalışan çok sayıda yorum piyasaya sunulmuştur. 	Havari Yuhanna bunun büyük bir bilgelik gerektirdiğini söylemesi, 	bir kere bizim bu konuda çok temkinli davranmamız gerektiğini 	hatırlatmalı. “Vahiy yorumu” kitabının yazarı Carlos 	Madrigal de “altı” rakamıyla ilgili olarak şunu yazar: 	“Altı, Şeytan’ın isyanına uymuş olan insanın, Tanrı’ya 	ulaşmak ve kendini kendi tanrısı olarak ilan etmek için 	sarfettiği bütün boş çabaları simgeler. ‘Altı’, asla 	‘yedi’ olamayan sayıdır! Bununla birlikte okuduğumuz bu son 	ayette belirtildiği gibi, Şeytan-insan işbirliğinin son 	başkaldırısının simgesi olan 666, aynı zamanda bir kişinin 	ismini simgeliyor.”52

	 	Yukarıda 	ima edildiği gibi bu sayı bir ismin sembolik rakamıdır. Havari 	Yuhanna’nın sayıyı “hesaplayın” demesi özellikle 	dikkat çekiyor. Şunu hatırlamalıyız ki eski İbranice ve Grekçe 	gibi birçok dilde 1, 2, 3 gibi rakamları temsil eden sayı 	işaretleri yoktu. O yüzden alfabe harfleri aynı zamanda sayısal 	bir değeri de temsil ediyordu. Böylece her ismin sayısal değeri 	hesaplanabilirdi. Bu tür hesaplama bilimine “gematria” 	denir. Tarih boyunca birçok kişi bu metodu ya da buna benzer 	yöntemleri kullanarak canavarın ismini çıkarmaya çalışmıştır. 	Böylece kimi Neron, kimi Hitler, kimi ise Obama’nın Mesih 	Karşıtı olduğunu ispatlamaya çalışmıştır. Yalnız şuna 	dikkat etmeliyiz ki, Mesih Karşıtı’nın isminin ne olduğunu 	bilmeden onun sayısını hesaplamak mümkün olmayacaktır; çünkü 	bu harf ve rakamları oynatarak binlerce farklı isim tutturmak 	olasıdır. Ancak kendisi ortaya çıktıktan sonra bu yöntemle 	onun Mesih Karşıtı olup olmadığını tespit etmek mümkün 	olacaktır.

	 	Buraya kadar gördüğümüz manzara, özellikle Orta Doğu’da 	yaşayan bizler için çok ilgi çekicidir. Öncellikle dünya 	sahnesine çıkacak çok güçlü bir önder hakkındaki kehaneti 	öğrendik. O, on kraldan oluşan bir koalisyonla işbirliği 	yapacak ve onları yönetecektir. Daha sonra peygamber iddiasıyla 	gelen bir başka şahsiyet çıkacak ve var gücüyle dünya önderi 	olan ilk kişiye destek verecektir. Başta çok barışçıl bir 	tablo çizmelerine rağmen ikisinin esas amacı insanların birleşip 	Hristiyan ve Yahudiler’e karşı savaşmalarını sağlamak 	olacaktır. Neden ilginçtir bu? Çünkü daha şimdiden birçok 	insan burada olumsuz yönden tarif edilen bu dünya önderi ile 	“peygamberi”, büyük bir heyecanla beklemektedirler. 	Ancak şunun altını çizmeliyiz ki, Kutsal Kitap’a göre gerçek 	Mesih İsa dünyaya geri gelmeden önce sahte Mesih gelecektir. 	Böylece bu sahtekâr düeti, aslında insanları bir yalana 	sürükleyecektir. Bu şekilde son günlerde insanların, Rab’bin 	çok önceden bir felaket olarak bildirdiği bu olayları olumlu bir 	gelişme olarak kabul etmeleri için daha şimdiden Şeytan gerekli 	zemini hazırlamaktadır. Bu yüzden Mesih’in defalarca 	vurguladığı gibi aldanmamak için çok dikkat etmeliyiz.

	 	İSRAİL’İN TÖVBESİ – Orta Doğu’da en sevilmeyen 	ülke İsrail’dir. Asırlarca çok büyük katliamlar, soykırımlar 	görmelerine rağmen; nihayet eski topraklarına dönünce nedense 	kendilerini komşularına bir türlü sevdiremediler. Bunun birçok 	siyasi ya da tarihsel sebebi var ve bu konuya girmeye niyetimiz 	yoktur. Aynı şekilde İsrail’i körü körüne savunmak gibi bir 	niyetimiz de yoktur. Burada İsrail’in siyasi emelleri ile 	ilgilenmiyoruz. Ancak eski çağlardan beri ‘Tanrı’nın 	halkı’ olarak belli amaçlar için seçilen Yahudiler’in 	tüm günahlarına rağmen, Tanrı’nın vahiylerine göre son 	günlerde yine kilit bir rol oynayacağını anlamak, son derece 	önemlidir.

	 	Başta Rab İsrail ulusunu daha dürüst ya da doğru oldukları 	için seçmedi. Ancak Rab, onları İsa Mesih’in yolunu hazırlamak 	için seçti; nitekim Mesih’in kendisi Yahudi’ydi. Ancak İsa 	Mesih geldiğinde Yahudi yetkilileri ve din büyükleri O’nu 	reddedip çarmıha gerdirdiler. Bunu yapmakla kendi başlarına 	büyük bir lanet aldılar. Kısa bir süre sonra Mesih’in 	önbildirileri doğrultusunda Yahudiler’in Tapınağı yıkıldı 	ve onlar dünyanın dört bucağına sürülüp dağıldı. Ancak 	Mesih’in Yahudiler’in son akıbeti ile ilgili önemli bir 	önbildirisi daha vardı. Dünyanın sonunu açıklarken Mesih şunu 	belirtti:

	 		 		Matta 24:35-36 – “Size doğrusunu söyleyeyim, bütün 		bunlar olmadan bu kuşak ortadan kalkmayacak. 		Yer ve gök ortadan kalkacak, ama benim sözlerim asla ortadan 		kalkmayacaktır.”





	 	Burada “kuşak” diye çevrilen kelime aynı zamanda “soy” 	anlamına gelir. Mesih “bu kuşak ortadan kalkmayacak” 	dediğinde elbette ki, öncellikle kendi zamanında yaşayan nesli 	kastediyor. Nitekim Mesih’in sözünü ettiği Yeruşalim’in 	yıkılışına O’nun zamanında yaşayan kuşak 40 sene sonra 	birebir tanık oldu. Fakat bunun ötesinde “kuşak” 	kelimesiyle aynı zamanda daha genel olan anlamını, yani 	Yahudi soyunu kastediyor olması muhtemeldir. Çünkü M.S. 70’te 	Kudüs Tapınağı yok olduktan ve Yahudi halkı dünyanın dört 	bucağına dağıldıktan sonra, İsrail ulusu neredeyse 2000 yıl 	bir nevi gurbette yaşamasına rağmen, hep varlığını 	sürdürebilmiştir. Hatta 1948’de tüm engellere rağmen Yahudi 	halkı Kenan topraklarına dönüp yeniden bir ülke kurabildiler. 	Bu olağanüstü bir gelişmeydi! Yani bir ulusun bu kadar uzun 	yıllardan sonra milli özelliklerini (dil, kültür ve din) 	kaybetmeden bir daha toplanması tarihte rastlanmamış bir olaydır.

	 	Peki Yahudi soyunun hayatta kalması neden gerekli? Kısacası; 	çünkü Tanrı’nın onlarla işi henüz bitmemiştir. Yahudiler, 	zamanında Mesih’i ölüme teslim ederek Tanrı’ya karşı isyan 	etmiş olabilir; ama bu, Tanrı’nın onların atalarına verdiği 	vaatleri geçersiz kılmaz. Örneğin: Rab ataları olan İbrahim’e 	şöyle söz verdi: “Soyunun aracılığıyla yeryüzündeki 	bütün uluslar kutsanacak.”53 	Gördüğümüz gibi baştan beri Tanrı’nın amacı Yahudiler 	aracılığıyla tüm uluslara merhametini göstermekti. Ancak 	İncil’in belirttiği gibi bazı Yahudiler’in güvensizliği 	yüzünden Tanrı’nın güvenirliliği sarsılmaz.54 	Rab baştan tasarladığı kutsal planını tam olarak yerine 	getirecektir. Böylece Kutsal Kitap birçok yerde İsrail’in son 	günlerde nihayet tövbeye gelmesi gerektiğini vurgular:

	 		 		Zekeriya 13:1-2 "O gün Davut soyunu ve Yeruşa­lim'de 		yaşayanları günahtan ve ruhsal kirlilikten arındırmak 		için bir pınar açılacak. O gün ülkeden putların 		adlarını kaldıracağım, bir daha anılmayacaklar" diyor 		Her Şeye Egemen RAB, "Sahte peygamberleri de, kirli ruhu da 		ülkeden uzaklaştıracağım.”





	 	Ayetlerde gördüğümüz gibi Mesih geri gelmeden önceki günlerde 	İsrail’de büyük bir tövbe yaşanacaktır. Çarmıha gerilen 	İsa’nın onların asırlardır bekledikleri gerçek Mesih 	olduğunu ilk defa anlayacaklar ve dövüne dövüne yas tutacaklar. 	Rab de günahlarını bağışlayıp onlara lütuf gösterecektir. 	Böylece tüm İsrail halkının gözleri bir anda açılacak ve 	hepsi tövbe edip İsa Mesih’e iman edecektir.55

	 	Aynı zamanda daha önce gördüğümüz gibi Yahudiler son günlerde 	büyük bir zulümle karşılaşacaklar. Mesih Karşıtı üç buçuk 	yıl sonrasında onlarla yaptığı antlaşmayı bozacak ve 	Tapınak’ı basacaktır. Orada iğrenç şeyler yapacaktır.56 	Bu yüzden Yahudiler kaçmak zorunda kalacaklar. Ancak bu sırada 	iki büyük peygamber Kudüs’ün Tapınağında görünüp Rab 	adına tüm uluslara seslenecektir. Vahiy 11. bölümü bu iki şahsı 	“İki Tanık” diye adlandırır.

	 	İki Tanık birçok mucize ve harika gerçekleştirerek insanları 	üzerlerine gelmekte olan gazaba karşı uyarmaya çalışacak. 	Ancak Mesih Karşıtı onları susturmak için elinden geleni 	yapacaktır. İlk başta başaramasa da bu sürenin sonuna doğru 	Mesih Karşıtı onları nihayet yok edecek. Dünya buna öyle bir 	sevinecek ki, büyük bir bayram kutlayacak. Ancak üç gün 	geçtiğinde birden Rab onların cesetlerini canlandıracak ve tüm 	dünyanın gözü önünde onları göğe alacaktır. İnsanlar bunu 	görünce dehşete düşecektir. Daha da kötüsü, hemen ardından 	Yeruşalim öyle büyük bir depremle sarsılacak ki, kentin onda 	biri yıkılacak ve binlerce insan ölecektir. Böylece Rab son 	damgayı vuracaktır.

	 	Özet olarak özellikle sıkıntı zamanın ikinci kısmında 	Yahudiler’in pek çok baskı ve zulümlere maruz kalacaklarını 	okuyoruz. Ancak tam bu sırada özellikle İki Tanığın 	peygamberlik hizmeti sayesinde İsrail halkı çok büyük inanç 	devrimi yaşayacaktır. Öyle ki, Mesih geri gelmeden hemen önce, 	halkın tümü diz çöküp iman edecek ve böylece 	kurtulacaklardır.57 	Ancak Orta Doğu’da yaşayan bizler için bu büyük bir ibrettir. 	Son dönemde insanlarımızın Yahudileri gittikçe büyüyen bir 	nefret ile karşılamaları son günlere yaklaştığımızın bir 	işaretidir. Tüm hatalarına rağmen onları Allah’ın sevgisiyle 	sevmemiz daha doğru olmaz mı? Ama tersine kendimizi nefret akımına 	kaptırsak Allah’a değil Şeytan’a hizmet ettiğimizi 	bilmeliyiz.

	 	TANRI’NIN 	GAZABI – Mesih gelmeden hemen önceki yedi yıllık sürede 	Mesih Karşıtı yeryüzünde cirit atıp Tanrı’nın halkını 	avlarken, Kutsal Kitap Rab’bin göklerden büyük belalar 	yağdıracağını söyler. İsa Mesih’in kendisi bunun 	ayrıntılarını Vahiy bölümünde Havari Yuhanna aracılığıyla 	açıklıyor. Vahiy 5. bölümde ilk önce yedi kez mühürlenmiş 	bir tomardan sonra yedi borazan ve en sonunda yedi tastan söz eder. 	Bunların her biri farklı bir olayı simgeler ve bu olaylar 	genellikle büyük belalara yol açar.

	 	Tarif edilen belalar bir açıdan Tanrı’nın Musa aracılığıyla 	Mısır üzerine gönderdiği belaları andırır. Öyle belalar ki, 	Mısırlıların ilah diye tapındıkları putların nasıl da boş 	ve yararsız olduklarını ortaya serdi ve Firavun’un gurur duyup 	güvendiği her şeyi boşa çıkarttı. Böylece Rab yeryüzü 	üzerinde tek Rab olduğunu açıkça göstermiş ve halkını 	kurtarmıştır. Ancak dünya üzerine gelecek olan son belalar 	bunlardan kat ve kat daha korkunç ve kapsamlı olacaktır. 	İlerleyen ayetlerde tomarın mühürleri kırıldıkça dünyanın 	başına neler geleceğini okuyabiliyoruz:

	 		 		1-4. MÜHÜR: Vahiy 6:1-8 – “Sonra Kuzu'nun58 		yedi mühürden birini açtığını gördüm. O anda dört 		yaratıktan birinin, gök gürültüsüne benzer bir sesle, "Gel!" 		dediğini işittim. Bakınca beyaz bir at gördüm. Binicisinin 		yayı vardı. Kendisine bir taç verildi ve galip gelen biri olarak 		zafer kazanmaya çıktı. Kuzu ikinci mührü açınca, ikinci 		yaratığın "Gel!" dediğini işittim. O zaman kızıl 		renkte başka bir at çıktı ortaya. Binicisine dünyadan barışı 		kaldırma yetkisi verildi. Bunun sonucu olarak insanlar 		birbirlerini boğazlayacaklar. Atlıya ayrıca büyük bir kılıç 		verildi. Kuzu üçüncü mührü açınca, üçüncü yaratığın 		"Gel!" dediğini işittim. Bakınca siyah bir at gördüm. 		Binicisinin elinde bir terazi vardı. Dört yaratığın ortasında 		sanki bir sesin şöyle dediğini işittim: "Bir ölçek 		buğday bir dinara, üç ölçek arpa bir dinara. Ama zeytinyağına, 		şaraba zarar verme!" Kuzu dördüncü mührü açınca, 		"Gel!" diyen dördüncü yaratığın sesini işittim. 		Bakınca soluk renkli bir at gördüm. Binicisinin adı Ölüm'dü. 		Ölüler diyarı onun ardınca geliyordu. Bunlara kılıçla, 		kıtlıkla, salgın hastalıkla, yeryüzünün yabanıl 		hayvanlarıyla ölüm saçmak için yeryüzünün dörtte biri 		üzerinde yetki verildi.”





	 	İncil’in bu bölümde tarif ettiği atlılar, halk arasında 	“mahşerin dört atlısı” olarak bilinir; ancak 	insanlarımızın çoğu bunların ne anlama geldiği konusunda 	hiçbir fikre sahip değildir. Aslında burada sıralanan atlar ve 	binicileri son yedi yıllık zaman sürecinde Mesih Karşıtı’nın 	yapacakları ve bunun getireceği sonuçları özetler. En önemlisi 	şunu görebiliyoruz ki, yeryüzünde Mesih Karşıtı kendi 	egemenliğini kurmaya çalışırken, gerçekte Tanrı göklerden 	oyunu yönetecektir. Şimdi atlılara ve ne anlam ifade ettiklerine 	tek tek bakalım:

	 		 		Beyaz At – Birinci atlı muhtemelen Mesih Karşıtı’nın 		ilk çıkışını simgeler. Başta tertemiz, barışçıl, son 		derece hoşgörülü bir karaktere bürünecektir. Böylece 		başarıdan başarıya ilerleyecektir. Herkes onun ak ve pak 		duruşuna bayılacaktır. İlginçtir ki, daha sonra gerçek 		Mesih’in beyaz bir ata binmiş olarak geldiğini okuyoruz.59 		Muhtemelen Mesih Karşıtı gerçek Mesih’in yaptığı gibi 		kendini dünyanın kurtarıcısı olarak gösterecektir. Böylece 		bütün insanlar onun ardından gidecektir; çünkü o insanlığa 		barış ve huzur vaat edecektir. Bu konuda ilk aşamada başarılı 		da olacaktır.





	 		 		Kırmızı At – İkinci atlı ilkinden çok farklıdır. 		Kırmızı rengi kanı çağrıştırır. Bu at bir savaş 		habercisidir. Onun gelişiyle birlikte barış dönemi sona erecek 		ve insanlar adeta birbirinin boğazlarına yapışmaya 		başlayacaklar. Tüm dünya kaosa girecek ve insanlar hayvan gibi 		birbirini parçalayacaklar. Kırmızı atlı, Mesih Karşıtı’nın 		egemenliğinin ikinci dönemini tarif ediyor. Muhtemelen ona yardım 		edecek “Sahte Peygamberi” temsil ediyor olabilir. 		Anlaşılan, barışla başlayan düzen kısa bir süre sonra son 		derece kanlı bir savaş ortamına dönüşecektir.





	 		 		Siyah At – Bu defa simsiyah bir at çıkar karşımıza. 		Elinde sadece bir terazi görürüz. Terazi ticareti sembolize 		ediyor. Ancak söylenen sözlere bakacak olursak insanların artık 		zorbalık ve vahşi bir tamahkârlıkla ticaret yaptıklarını 		anlıyoruz. Çünkü buğday ve arpa gibi sıradan ve temel 		ihtiyaçlar korkunç fiyatlarla satılıyordur. Demek ki, başta 		barış müjdeleyen Mesih Karşıtı’nın egemenliği daha sonra 		kana bulanacak ve her zamanki gibi savaşın en büyük sonuçları 		olan kıtlık ve açlık gibi belalar baş göstermeye 		başlayacaktır. İnsanlar da birbirine yardım etmek yerine 		ellerindeki mamulleri gittikçe tırmanan fiyatlarla satmaya 		kalkışacaktır.





	 		 		Soluk Renkli At – Şimdi dört atlı arasında en 		ürperticisine geldik. Çünkü bu atın belirli bir rengi bile 		yok. Rengi ölümün rengi gibi soluktur. Bu defa ata binenin ismi 		verilir. Adı “Ölüm”dür. Ayrıca yalnız 		değildir; çünkü “Ölüler diyarı” hemen ardından 		gelir. Bu ikili takım tarafından dünyanın dörtte birine ölüm 		saçılmasına izin veriliyor. Bu korkunç bir rakamdır. Dünyanın 		nüfusunun 8 milyar olduğunu varsaysak, demek ki, 2 milyar insan 		ölecek. Yani Türkiye büyüklüğünde yaklaşık 12 ülkenin 		insanı yok olacak demektir. Gerçekten korkunç. Peki nasıl 		ölecekler? Ayette dört sebep veriliyor: kılıç/savaş, 		kıtlık/açlık, salgın hastalıklar ve vahşi hayvanlar.





	 	İlk başta beklenen durumdan Mesih Karşıtı’nın vaat 	ettiklerinin tam ters bir durumuna döndü. Huzur ve esenlik 	müjdelendi; ama korkunç savaşlar, kıtlıklar ve milyarların 	ölümü ile sonuçlanan olaylar baş gösterdi. Ölüm eli kolu 	sallaya sallaya gezecek yeryüzünün tümünde.

	 	İlk dört mühür Mesih Karşıtı’nın yeryüzü sahnesine 	çıktıktan sonra yaşanacak genel sıkıntıları resmeder. Başta 	süt liman olan bir geleceğe yelken açılır; ama sonra dünya 	korkunç bir savaş, kıtlık ve ölüm girdabına yakalanır. Ama 	bu daha işin başlangıcıdır, Mesih’in dediği gibi ‘sancıların 	başlangıcı’.

	 		 		5. MÜHÜR: Vahiy 6:9-11 – “Kuzu beşinci mührü 		açınca, sunağın altında, Tanrı'nın sözü ve sürdürdükleri 		tanıklık nedeniyle öldürülenlerin canlarını gördüm. Yüksek 		sesle feryat ederek şöyle diyorlardı: "Kutsal ve gerçek 		olan Efendimiz! Yeryüzünde yaşayanları yargılayıp onlardan 		kanımızın öcünü almak için daha ne kadar bekleyeceksin?" 		Onların her birine beyaz birer kaftan verildi. Kendileri gibi 		öldürülecek olan öbür Tanrı kullarının ve kardeşlerinin 		sayısı tamamlanıncaya dek kısa bir süre daha beklemeleri 		istendi.”





	 	Beşinci mühürle ortaya çıkan manzara diğerlerden çok farklı. 	Burada göklerde bulunan bir şehitler topluluğu görünür. Demek 	ki, Mesih Karşıtı ve Sahte Peygamber’in başlattığı zulüm 	dalgasının etkisiyle binlerce kişi can verecektir. Bu kişiler 	özellikle Mesih’e olan sevgi ve sadakatlerinden dolayı öldürülen 	imanlılardır. Rab’be feryat ederek bir an evvel haklarının 	verilmesini talep ediyorlar. Rab onları teselli edip bir süre daha 	beklemelerini ister. Anlaşılan, bu sıkıntı zamanında imanlılar 	çok baskı görecek ve büyük bir kalabalık tanıklıklarını 	kendi kanlarıyla imzalayacaklar.

	 		 		6. MÜHÜR: Vahiy 6:12-17 – “Kuzu altıncı mührü 		açınca, büyük bir deprem olduğunu gördüm. Güneş keçi 		kılından yapılmış siyah bir çul gibi karardı. Ay baştan 		aşağı kan rengine döndü. İncir ağacı, güçlü bir rüzgârla 		sarsıldığında nasıl ham incirlerini dökerse, gökteki 		yıldızlar da öylece yeryüzüne düştü. Gökyüzü dürülen 		bir tomar gibi ortadan kalktı. Her dağ, her ada yerinden sökülüp 		alındı. Dünya kralları, büyükleri, komutanları, zenginleri, 		güçlüleri, özgürü kölesi herkes mağaralara, dağlardaki 		kayaların arasına gizlendiler. Dağlara, kayalara, "Üzerimize 		düşün!" dediler, "Tahtta oturanın yüzünden ve 		Kuzu'nun gazabından saklayın bizi! Çünkü onların gazabının 		büyük günü geldi. Buna kim dayanabilir?”





	 	Altıncı mühür açılınca korkunç bir deprem yaşanır. Bizler 	de belki birden fazla büyük deprem yaşamışızdır; ama 	bahsedilen bu deprem çok farklı olacaktır. Çünkü sadece 	yeryüzünün bir bölgesi değil, gök kubbe dahi dünyanın tümü 	sarsılacak. Tüm evren adeta kalburdan geçirilecektir.

	 	Tarif 	edilen olayları harfiyen yorumlayacak olursak dünyanın sonuna 	yaklaştığımız anlaşılır. Ancak ilginçtir ki, ayetlerin 	dediğine göre dünyanın büyük saydıklarından tut en 	küçüklerine kadar herkes Yüce Rab’bin önünde diz çöküp 	tövbe etmek yerine, kendi canlarını kurtarma derdine düşecekler. 	Hatta bazıları Rab’bin adaletiyle yüzleşmektense intihar 	etmeyi tercih edecekler. Ancak şunu unutuyorlar ki, öldüklerinde 	Tanrı’yla yüz yüze gelecek ve günahlarıyla karşı karşıya 	kalacaklar.





	 	Vahiy 8. bölümün başında Mesih yedinci mührü açınca 	göklerde büyük bir sessizlik oluyor. Sonra yedi melek ortaya 	çıkıyor ve ellerine yedi borazan veriliyor. Eskiden borazanlar, 	bayramları kutlamak, savaş zamanlarında halkı düşmana karşı 	uyarmak ya da askeri birlikleri yönetmek için kullanılan bir 	aletti. Burada ise borazanlar, Tanrı gazabının habercisi olarak 	kullanılmaktadır.

	 	Yedinci mühürle gündeme gelen borazanlar daha önce gördüğümüz 	bazı olayların açılımını sunuyor. Yeryüzü ve gökyüzünün 	ne şekilde sarsılacağını okuyoruz. Tüm bunlar artık yedi 	yıllık sıkıntı zamanının sonuna doğru olacaktır. 	Ayrıntılara bakalım:

	 		 		1. BORAZAN: Vahiy 8:7 – “Birinci melek borazanını 		çaldı. Kanla karışık dolu ve ateş oluştu, yeryüzüne yağdı. 		Yerin üçte biri, ağaçların üçte biri ve bütün yeşil otlar 		yandı.” - İlk borazan bitkiler üzerine düşecek belalara 		yol açar. Kan ve ateşle karışık dolu yağmasıyla tüm 		bitkilerin üçte biri yok olacaktır. Bu yine korkunç bir 		rakamdır. Asya kıtasının tümü dolu ve ateş yağmuruyla 		tutuştuğunu düşünün!





	 		 		2. BORAZAN: Vahiy 8:8 - “İkinci melek borazanını 		çaldı. Alev alev yanan, dağ gibi büyük bir kütle denize 		atıldı. Denizin üçte biri kana dönüştü. Denizdeki 		yaratıkların üçte biri öldü, gemilerin üçte biri yok oldu.” 		- Bu defa göklerden devasa bir kütle, belki de bir meteor denize 		düşüyor. Bu cismin ilginç yanı, etkisiyle denizin üçte biri 		kana dönüşüyor olmasıdır. Dolayısıyla etkilenen tüm 		canlılar telef olacak ve çok sayıda gemi yok olacak. Tüm 		denizlerin üçte biri Atlantik Okyanusu kadar eder. Gerçekten 		inanılmaz bir yıkım olacak.





	 		 		3. BORAZAN: Vahiy 8:10 – “Üçüncü melek borazanını 		çaldı. Gökten meşale gibi yanan büyük bir yıldız ırmakların 		üçte biri üzerine ve su pınarlarının üzerine düştü. Bu 		yıldızın adı Pelin'dir. Suların üçte biri pelin gibi 		acılaştı. Acılaşan sulardan içen birçok insan öldü.” – 		Üçüncü borazanla bu kez, anlamı ‘acı’ olan Pelin adında 		büyük bir yıldız özellikle ırmak ve su kaynaklarının 		üzerine düşüyor. Böylece dünyanın tatlı suyunun üçte biri 		bir anda acılaşıyor. Bu acı sıradan bir acı da değil, 		zehirleyici ve öldürücü bir etkiye sahiptir. Böylece yalnız 		okyanus ve denizler değil, temiz su kaynaklarının büyük bir 		bölümü de yok olacağını görüyoruz. Daha şimdiden 		yeryüzünde yeterli su bulmada zorlanan insanların o günlerde 		nasıl sıkıntı yaşayacaklarını tahmin etmek edebiliriz.





	 		 		4. BORAZAN: Vahiy 8:12 – “Dördüncü melek 		borazanını çaldı. Güneşin üçte biri, ayın üçte biri, 		yıldızların üçte biri vuruldu. Sonuç olarak ışıklarının 		üçte biri söndü, gündüzün ve gecenin üçte biri ışıksız 		kaldı.” - Yine altıncı mühürde gördüğümüz gibi 		güneş, ay ve yıldızlar vurulur. Daha önce belirttiğimiz gibi 		bu belalar aslında altıncı mühürle başlayan olayın detayı 		ve devamıdır. Ne var ki, başta yalnız gök cisimlerin üçte 		biri kadar etkilenecektir. Yine de dünya bir hayli sarsılacak ve 		dondurucu soğuklar yaşanacaktır.





	 	Bu noktaya kadar sıkıntı zamanının gittikçe kaosa 	sürükleneceğini görebildik. Ne var ki, bundan sonra olacakların 	yanında bu ilk sıkıntılar küçük doğum sancıları gibidir. 	Hatta Rab’bin sözü şu acı gerçeği dile getirir: 	"Borazanlarını çalacak olan öbür üç meleğin borazan 	seslerinden yeryüzünde yaşayanların vay, vay, vay haline!" 	(Vahiy 8:13). Böylece kalan üç borazan üç “Vay” 	oluşturur. Bir sonraki bölüm ‘vaylar’ın ilkini anlatmaya 	başlar:

	 		 		5. BORAZAN - Vahiy 9:1-12 - “Beşinci melek borazanını 		çaldı. Gökten yere düşmüş bir yıldız gördüm. Dipsiz 		derinliklere açılan kuyunun anahtarı ona verildi. Dipsiz 		derinliklerin kuyusunu açınca, kuyudan büyük bir ocağın 		dumanı gibi bir duman çıktı. Kuyunun dumanından güneş ve 		hava karardı. Dumanın içinden yeryüzüne çekirgeler yağdı. 		Bunlara yeryüzündeki akreplerin gücüne benzer bir güç 		verilmişti. Çekirgelere yeryüzündeki otlara, herhangi bir bitki 		ya da ağaca değil de, yalnız alınlarında Tanrı'nın mührü 		bulunmayan insanlara zarar vermeleri söylendi. Bu insanları 		öldürmelerine değil, beş ay süreyle işkence etmelerine izin 		verildi. Yaptıkları işkence akrebin insanı soktuğu zaman 		verdiği acıya benziyordu. O günlerde insanlar ölümü arayacak, 		ama bulamayacaklar. Ölümü özleyecekler, ama ölüm onlardan 		kaçacak. Çekirgelerin görünümü, savaşa hazırlanmış atlara 		benziyordu. Başlarında altın taçlara benzer başlıklar vardı. 		Yüzleri insan yüzleri gibiydi. Saçları kadın saçına, dişleri 		aslan dişine benziyordu. Demir zırhlara benzer göğüs zırhları 		vardı. Kanatlarının sesi savaşa koşan çok sayıda atlı 		arabanın sesine benziyordu. Akrebinkine benzer kuyrukları ve 		iğneleri vardı. Kuyruklarında, insanlara beş ay zarar verecek 		güce sahiptiler. Başlarında kral olarak dipsiz derinliklerin 		meleği vardı. Bu meleğin İbranice adı Avaddon, Grekçe adıysa 		Apolyon'dur. Birinci "vay" geçti, işte bundan sonra iki 		"vay" daha geliyor.”





	 	Manzara 	dehşet vericidir! Bu anlatılanlar Hollywood filmi senaryosu değil, 	gerçekten olacak şeylerdir. Çünkü başlarındaki saç tellerine 	kadar her şeyin son derece titiz bir şekilde tarif edildiğini 	görüyoruz. Anlaşılan gün gelecek ki, bunlar gerçekten 	insanların karşısına çıkacak yaratıklardır. Çünkü Yuhanna 	en ince ayrıntısına kadar onları tarif eder. Aslında son 	yıllarda gelişen genetik mühendisliği; mutasyonlar ve 	klonlamalar, bu tür yaratıkların olası kaynağı konusunda bize 	bir ipucu veriyor olabilir. Bilim adamları artık istedikleri 	yaratıkları geliştirebiliyorlar. Burada tarif edilen türden 	yaratıkları icat etmeleri pek zor ve uzak bir ihtimal sayılmaz. 	Birinin bundan binlercesini yaptığını düşünün. Sonra dipsiz 	derinliklerden çıkan kötü ruhların ellerine düştüklerini 	düşünün. Bunlar, cinli çekirgeler olacaktır. Alın, size hayal 	edilebilecek en korkunç kâbus. Böylece Rab, Mesih Karşıtı’na 	tapan insanları yargılayacaktır.

	 		 		6. BORAZAN - Vahiy 9:13-21 – “Altıncı melek 		borazanını çaldı. Tanrı'nın önündeki altın sunağın dört 		boynuzundan gelen bir ses işittim. Ses, elinde borazan olan 		altıncı meleğe, "Büyük Fırat Irmağı'nın yanında 		bağlı duran dört meleği çöz" dedi. Tam o saat, o gün, 		o ay, o yıl için hazır tutulan dört melek, insanların üçte 		birini öldürmek üzere çözüldü. Atlı ordularının sayısı 		iki yüz milyondu, sayılarını duydum. Görümümde atları ve 		binicilerini gördüm. Ateş, gökyakut ve kükürt renginde göğüs 		zırhları kuşanmışlardı. Atların başları aslan başına 		benziyordu. Ağızlarından ateş, duman, kükürt fışkırıyordu. 		İnsanların üçte biri bunların ağzından fışkıran ateş, 		duman ve kükürtten, bu üç beladan öldü. Atların gücü 		ağızlarında ve kuyruklarındadır. Yılanı andıran 		kuyruklarının başıyla zarar verirler. Geriye kalan insanlar, 		yani bu belalardan ölmemiş olanlar, kendi elleriyle yaptıkları 		putlardan dönüp tövbe etmediler. Cinlere ve göremeyen, 		işitemeyen, yürüyemeyen altın, gümüş, tunç, taş, tahta 		putlara tapmaktan vazgeçmediler. Adam öldürmekten, büyü, 		fuhuş, hırsızlık yapmaktan da tövbe etmediler.”





	 	Son borazan bir önceki kadar ilginç ve anlaşılması zordur. 	Başta Fırat Nehri’nin yanında bağlı tutulan dört melekten 	söz edilir. Bunlar muhtemelen Şeytan yandaşı olup günaha düşmüş 	melekler, yani kötü ruhlardır; çünkü çözülünce insanların 	üçte birini öldürmek için harekete geçiyorlar. Sonra sayısı 	200 milyon olan bir ordudan söz edilir. Dünya tarihinde hiç bu 	kadar büyük bir ordu savaşa girmemişti. Ama ilginçtir ki son 	yıllarda Çin böyle bir orduya sahip olduğunu iddia etmiştir. 	Demek ki, mümkündür. Peki bu kadar büyük bir ordu niçin 	toplanacak? Muhtemelen Armagedon savaşına katılmaya gelecekler. 	Burada tarif edilen garip yaratıkların ne olduğu konusunda farklı 	düşünceler vardır. Kimisi bundan yaklaşık 2000 sene önce 	yazan Yuhanna’nın kendi ilkel diliyle modern savaş makinelerini 	tarif etmeye çalıştığını düşünüyor. Belki de bir önceki 	borazanda gördüğümüz gibi bunlar genetik mutasyon aracılığıyla 	geliştirilen yaratıklar da olabilir. Her ne olacaksa, “tam o 	saat, o gün, o ay, o yıl için” hazırlanan ve son savaşa 	katılmak üzere harekete geçen bu ordular, dünyaya korkunç 	ıstıraplar çektirecekler. Artık o zamana kadar kaç insan 	hayatta kalır bilemeyiz; ama üçte birinin yok olması yine de 	korkunç bir rakamdır. Ama ne ilginçtir ki, tüm bunların sonunda 	insanlar hala Tanrı’ya dönüp tövbe etmeyi reddedecekler. 	İnsanların bu akıl almaz inat ve gururu Tanrısal gazabı açıkça 	davet ediyor.

	 	ARMAGEDON – Şimdi son günlerin en çok ilgi toplayan 	olayına geliyoruz: “Armagedon”. Tarihin başlangıcından 	bu yana güngörmüş en büyük ve korkunç savaş olacaktır. 	Mesih Karşıtı yeryüzünün hemen hemen tüm ordularını 	toplayacaktır. Kimler kimlere karşı savaşacak? İncil’in 2000 	yıllık vahiylerine göre tüm ordular Mesih’e dönmüş 	Yahudiler’e karşı gelecektir! Ancak sonuç beklenilenden çok 	farklı olacak. Çünkü İsa Mesih’in kendisi gelip halkının 	düşmanlarını alt edecektir. Gerçekten korkunç bir son 	olacaktır. Şimdiyse sırayla bu savaşın ayrıntılarına 	bakalım. Çünkü hepsi bir günde olup bitmeyecek. Bu savaşın 	hazırlıkları ve orduların manevraları aylarca devam edecektir.

	 	Vahiy 15. bölüme geldiğimizde, sıkıntı zamanının sonu 	yaklaşınca, insanlığın başına gelecek son belaları okuyoruz: 	“Gökte büyük ve şaşılası başka bir belirti gördüm: 	Son yedi belayı taşıyan yedi melekti. Çünkü Tanrı'nın öfkesi 	bu belalarla son buluyordu.”60 	Sonra son yedi belayı taşıyan yedi melek belirir. Belaları, 	sembolik olarak ellerindeki kâselerde taşırlar. Vahiy 16. 	bölümünde artık Tanrı gazabının son darbesini, adaletinin de 	son yargısını görüyoruz. Şimdi yedi kâseyi tek tek ele 	alalım:

	 		 		1. KASE: Vahiy 16:1-2 – “Sonra tapınaktan yükselen 		gür bir sesin yedi meleğe, ‘Gidin, Tanrı'nın öfkesiyle dolu 		yedi tası yeryüzüne boşaltın!’ dediğini işittim. Birinci 		melek gidip tasını yeryüzüne boşalttı. Canavarın işaretini 		taşıyıp heykeline tapanların üzerinde acı veren iğrenç 		yaralar oluştu.” – İlk melek gazap dolu kâseyi yeryüzüne 		boşalttığında Mesih Karşıtı’nın işaretini alan ve ona 		tapanların üzerinde iri yarı yaralar oluşacak. Bunlar hem çok 		iğrenç olacak hem de korkunç bir acı verecektir.





	 		 			 			2. KASE: Vahiy 16:3 – “İkinci melek tasını denize 			boşalttı. Deniz ölü kanına benzer kana dönüştü, içindeki 			bütün canlılar öldü.” – İkinci melek kâsesini 			denizin üzerinde döküyor. Böylece denizin tümü kana 			dönüşüyor ve içindeki tüm canlılar ölecek. Hatırlarsak 			ikinci borazan çalınınca da benzer bir olay yaşandı ancak o 			zaman sadece denizin üçte biri etkilenmişti. Bu defa tümü 			etkilenecek.





	 		 			 			3. KASE: Vahiy 16:4-7 – “Üçüncü melek tasını 			ırmaklara, su pınarlarına boşalttı; bunlar da kana dönüştü. 			Sulardan sorumlu meleğin şöyle dediğini işittim: "Var 			olan, var olmuş olan kutsal Tanrı! Bu yargılarında adilsin. 			Kutsalların ve peygamberlerin kanını döktükleri için, içecek 			olarak sen de onlara kan verdin. Bunu hak ettiler.’’ Sunaktan 			gelen bir sesin, ‘’Evet, Her Şeye Gücü Yeten Rab Tanrı, 			yargıların doğru ve adildir’’ dediğini işittim.” – 			Yine borazanlar ile olduğu gibi bir sonraki bela nehirleri ve su 			kaynaklarını vuracak. Ancak bu kez yeryüzündeki tüm nehirler 			ve akıntılar bundan payını alacak ve insanlar tamamen susuz 			kalacaklar. Melek ise insanların bunu fazlasıyla hak ettiklerini 			vurguluyor; çünkü asırlardır masum insanların kanını 			dökmüşlerdir. Şimdi onlar kan içmek zorunda kalacaklar.





	 		 			 			4. KASE: Vahiy 16:8-9 – “Dördüncü melek tasını 			güneşe boşalttı. Bununla güneşe insanları yakma gücü 			verildi. İnsanlar korkunç bir ısıyla kavruldular. Tövbe edip 			bu belalara egemen olan Tanrı'yı yücelteceklerine, O'nun adına 			küfrettiler. – Yine dördüncü borazanda olduğu gibi bu 			kez gök cisimleri vurulacak. Ancak borazan çalınınca güneş 			kısmen söndürüldüğü yerde burada güneşin daha güçlü 			yanıp insanları yakacağını okuyoruz. Yeryüzünde hiç 			yaşanmamış bir sıcaklık dalgası oluşacaktır. Ama en 			şaşırtıcı şey şudur ki, insanlar Rab’bin merhametine 			sığınmak yerine O’na daha da küfredecekler. İşte insan bu 			kadar da asi ve inatçı olabilir.





	 		 			 			5. KASE: Vahiy 16:10-11 – “Beşinci melek tasını 			canavarın tahtına boşalttı. Canavarın egemenliği karanlığa 			gömüldü. İnsanlar ıstıraptan dillerini ısırdılar. Istırap 			ve yaralarından ötürü Göğün Tanrısı'na küfrettiler. 			Yaptıklarından tövbe etmediler.” – Korkunç bir ısı 			dalgası ve aşırı ışınlanmadan sonra birden dünya karanlığa 			gömülecektir. Ancak ilginçtir ki, “tüm dünya” demiyor, 			yalnız Mesih Karşıtı’nın hüküm sürdüğü bölgeler 			etkilenecektir. Bu öyle korkunç bir karanlık olacak ki, 			insanlar ıstıraptan kendi dillerini ısıracaklar. Ama yine 			insanlar tövbe etmek yerine Tanrı’ya karşı daha da 			küstahlaşacaklar.





	 		 			 			6. KASE: Vahiy 16:12-16 – “Altıncı melek tasını 			büyük Fırat Irmağı'na boşalttı. Gündoğusundan gelen 			kralların yolu açılsın diye ırmağın suları kurudu. Bundan 			sonra ejderhanın ağzından, canavarın ağzından ve sahte 			peygamberin ağzından kurbağaya benzer üç kötü ruhun 			çıktığını gördüm. Bunlar doğaüstü belirtiler 			gerçekleştiren cinlerin ruhlarıdır. Her Şeye Gücü Yeten 			Tanrı'nın büyük gününde olacak savaş için bütün dünyanın 			krallarını toplamaya gidiyorlar... Üç kötü ruh, kralları 			İbranice Armagedon denilen yere topladılar.” – Altıncı 			borazan durumunda olduğu gibi yine Fırat Nehri sahneye giriyor. 			“Gündoğusundan” gelen krallar ve orduları için yol 			açılsın diye kâse nehre boşaltılıyor. “Gündoğusu” 			ifadesi ile muhtemelen uzak doğu kastediliyor. Acaba altıncı 			borazan çalınınca harekete geçen 200 milyon askerlik ordu, 			doğudan gelen bu ordular ile bir olabilir mi? Aralarındaki 			ilişki her neyse Fırat Nehri kurutuluyor ki, gelen ordular 			rahatlıkla İsrail üzerine yürüyebilsin.





	 	Daha 	sonra Şeytan’dan, Mesih Karşıtı’ndan ve Sahte Peygamber’den 	çıkan üç kötü ruh, büyük harikalar yaparak dünya krallarını 	Yahudiler’e karşı savaşmak üzere toplamaya başlayacaklar. 	Dünya ordularını topladıkları yerin ismi de “Armagedon”dur. 	Esas İbranice olan bu yerin nerede olduğu konusunda farklı 	düşünceler var: Kimisi İsrail’in kuzeyinde bulunan Megido 	harabelerinin önünde açılan koskoca Yizreel vadisidir der. 	Kimisi ise bunun Kudüs için bir kod isim olduğunu düşünür. 	Her neresi olacaksa, bugünkü İsrail topraklarında olacağı 	kesindir. Gerçekten korkunç bir manzara olacaktır. Yeryüzünün 	görmüş olduğu en kalabalık ve dehşet verici ordu bir arada 	toplanacaktır. Tek amaçları da İsrail oğullarını silip 	süpürmek olacaktır.





	 		 			 			7. KASE: Vahiy 16:17-21 – “Yedinci melek tasını 			havaya boşalttı. Tapınaktaki tahttan yükselen gür bir ses, 			‘’Tamam!’’ dedi. O anda şimşekler çaktı, uğultular, 			gök gürlemeleri işitildi. Öyle büyük bir deprem oldu ki, 			yeryüzünde insan oldu olalı bu kadar büyük bir deprem 			olmamıştı. Büyük kent üçe bölündü. Ulusların kentleri 			yerle bir oldu. Tanrı büyük Babil'i anımsadı, ona ateşli 			gazabının şarabını içeren kâseyi verdi. Bütün adalar 			ortadan kalktı, dağlar yok oldu. İnsanların üzerine gökten 			tanesi yaklaşık kırk kilo ağırlığında iri dolu yağdı. 			Dolu belası öyle korkunçtu ki, insanlar bu yüzden Tanrı'ya 			küfrettiler.”





	 	Artık sona çok yaklaştık. Dünyanın görmüş olduğu en büyük 	deprem yaşanacak. Kudüs üçe bölünecek. Dünyanın diğer 	kentleri yerle bir olacak. Özellikle Babil diye geçen Mesih 	Karşıtı’nın başkenti yıkımdan en büyük payı alacak. 	Adalar ortadan kalkacak ve dağlar yerinden oynayacak. Yine daha 	önce görüldüğü gibi korkunç bir dolu fırtınası patlak 	verecek. Ancak bu sefer dolu taneleri devasadır. Göklerden 40 kilo 	ağırlığında buz parçalarının uçak hızıyla yere 	çakıldığını düşünün. Ama yine her zamanki gibi insanlar 	Rab’bin önüne gelip tövbe etmektense küfretmeyi tercih 	edecekler. Böylece Rab yeryüzü üzerinde gazabını döktükçe 	dökecektir.

	 	Şimdiye kadar kapkara, korkunç savaş bulutlarının İsrail 	üzerinde toplanacağını gördük. Dünyanın birçok yerinden; 	ama özellikle İsrail’i bir türlü sevemeyen komşularından 	oluşan devasa ordu Armagedon’da bir araya gelecek. Rab, diğer 	bir yandan, onların üzerine büyük belalar yağdıracak ama sonun 	gelmesine daha vakit var. Peygamber Zekeriya özellikle savaşın 	son aşamasını çok ayrıntılı bir şekilde tarif eder:

	 		 		Zekeriya 14:1-2 – “İşte RAB'bin günü geliyor! 		Ey Yeruşalim halkı, senden yağmalanan mal gözlerinin önünde 		paylaşılacak. Yeruşalim'e karşı savaşmaları için bütün 		ulusları bir araya getireceğim. Kent ele geçirilecek, evler 		yağmalanacak, kadınların ırzına geçilecek. Kentte 		yaşayanların yarısı sürgüne gönderilecek, geri kalanlar 		kentte kalacak.”





	 	“Rab’bin Günü” özellikle Kutsal Kitap’ta sıkça 	işlenen bir motiftir.61 	Rab’bin günü, Rab’bin kendisi dünyaya müdahale ederek 	özellikle adaletini ve gazabını göstereceği gündür. Ayrıca 	Mesih’e iman eden İsrail oğullarının kurtuluşunun sağlandığı 	dönem için kullanılır. Bu ayetlerde sıkıntı döneminin son 	günlerinde yaşanacak olayları okuyoruz. Fakat tam her şey sona 	ermiş gibi görünürken birden imanlıların kaderi tamamen 	değişecektir.

	 	MESİH’İN DÖNÜŞÜ – İşte İsrail oğullarının 	Musa zamanındaki kölelik döneminden bu yana gördükleri en 	karanlık saatinde nihayet hep bekledikleri güçlü Mesih 	bulutlarla geri dönecektir:

	 		 		Zekeriya 14:3-5 - “Sonra RAB, savaş zamanlarında 		yaptığı gibi, gidip bu uluslara karşı savaşacak. O 		gün O'nun ayakları Yeruşalim'in doğusundaki Zeytin Dağı'nın 		üzerinde duracak. Zeytin Dağı doğuya ve batıya doğru ortadan 		yarılıp çok büyük bir vadi oluşturacak. Dağın yarısı 		kuzeye, öbür yarısı güneye çekilecek. Yarılan dağımın 		oluşturduğu vadiden kaçacaksınız…O zaman Tanrım 		RAB bütün kutsallarla birlikte gelecek!”





	 	Ne 	kadar mükemmel bir manzara olacaktır! İmanlılar tam yok olmak 	üzereyken Rab’bin kendisi gelip halkı uğruna savaşa müdahale 	edecektir. İsa Mesih’in bu görkemli dönüşü Kutsal Kitap’ın 	birçok yerinde müjdelenir. Birkaç örneğe bakalım:

	 		 		Yoel 3:15-17 – “RAB Siyon'dan62 		kükreyecek, Yeruşalim'den gürleyecek. Gök ve yer 		sarsılacak. Ama RAB kendi halkı için sığınak, İsrailliler 		için kale olacak. O zaman bileceksiniz ki, Siyon'da, kutsal 		dağımda oturan Tanrınız RAB benim. Yeruşalim kutsal olacak; 		yabancılar bir daha orayı ele geçiremeyecek.”





	 	Bu bölümde Mesih kükreyen bir aslana benzetilir. Mesih ilk 	gelişinde insanlık uğruna kurban edilen bir kuzu olarak 	simgelenirken ikinci gelişinde insanlığı yargılayan bir aslan 	olarak simgelenir.63 	O gün Rab’be karşı gelmiş insanlar son derece korkunç bir 	sonla karşılaşacaklar. Peygamber Zekeriya ayrıntıları şöyle 	verir:

	 		 		Zekeriya 14:12-15 - “Yeruşalim'e karşı savaşan bütün 		halkları RAB şu belayla cezalandıracak: Daha sağken bedenleri, 		gözleri, dilleri çürüyecek. O gün RAB insanları büyük 		dehşete düşürecek. Herkes yanındakinin elini yakalayacak, 		birbirlerine saldıracaklar. Yahudalılar da Yeruşalim'de 		savaşacak. Çevredeki bütün ulusların serveti, çok miktarda 		altın, gümüş, giysi toplanacak. Düşman ordugahlarındaki 		bütün hayvanlar da at, katır, deve, eşek benzer bir belaya 		çarptırılacak.”





	 	Yukarıdaki ayrıntıların hepsi Mesih doğmadan yüzlerce sene 	evvel yazılmıştır. İncil’e baktığımızda ise Mesih’in 	ikinci gelişiyle ilgili daha fazla ayet ile karşılaşıyoruz. 	Öncellikle Mesih’in kendisi ikinci gelişini şöyle anlattı:

	 		 		Matta 24:30-31 – "O zaman İnsanoğlu'nun belirtisi gökte 		görünecek. Yeryüzündeki bütün halklar ağlayıp dövünecek, 		İnsanoğlu'nun gökteki bulutlar üzerinde büyük güç ve 		görkemle geldiğini görecekler. Kendisi güçlü bir borazan 		sesiyle meleklerini gönderecek. Melekler O'nun seçtiklerini göğün 		bir ucundan öbür ucuna dek, dünyanın dört bucağından 		toplayacaklar.”





	 	Burada 	Mesih, kendisine ait olanları yanına toplayacağını anlatır. 	Yani kendisine sadık kalan herkesi koruma altına alacaktır. Mesih 	imanlıları diğer uluslar gibi gazaba uğramayacaklar, Rab onları 	kurtaracaktır. Kutsal Kitap pek çok yerde imanlıların aniden 	Rab’bin yanına alınacaklarına ilişkin öğreti veriyor.64 	Bunun tam ne zaman olacağını bilmek, yani büyük sıkıntı 	zamanından önce mi, ortasında mı yoksa sonuna doğru mu 	olacağını tam olarak tespit etmek mümkün değil. Ancak şundan 	emin olabiliriz ki, Mesih’e sadık kalan herkes sonunda 	kurtulacaktır.

	 	Son olarak Vahiy bölümünde Rab’bin Havari Yuhanna’ya 	bildirdiği sözlere baktığımızda baştan sona kadar Mesih’in 	ikinci gelişini vurguladığını görebiliyoruz.

	 		 		Vahiy 1:7 – “İşte bulutlarla geliyor! Her göz O'nu 		görecek, O'nun bedenini deşmiş olanlar bile. O'nun için 		dövünecek yeryüzünün bütün halkları. Evet, böyle olacak! 		Amin.”



		Vahiy 19:11-16 - “Bundan sonra göğün açılmış 		olduğunu, beyaz bir atın orada durduğunu gördüm. Binicisinin 		adı Sadık ve Gerçek'tir. Adaletle yargılar, savaşır. Gözleri 		alev alev yanan ateş gibidir. Başında çok sayıda taç var. 		Üzerinde kendisinden başka kimsenin bilmediği bir ad yazılıdır. 		Kana batırılmış bir kaftan giymişti. Tanrı'nın Sözü adıyla 		anılır. Beyaz, temiz, ince ketene bürünmüş olan gökteki 		ordular, beyaz atlara binmiş O'nu izliyorlardı. Ağzından 		ulusları vuracak keskin bir kılıç uzanıyor. Onları demir 		çomakla güdecek. Her Şeye Gücü Yeten Tanrı'nın ateşli 		gazabının şarabını üreten masarayı kendisi çiğneyecek. 		Kaftanının ve kalçasının üzerinde şu ad yazılıydı: 		KRALLARIN KRALI VE RABLERİN RABBİ”





	 	Artık 	asıl beyaz atlı olan Kurtarıcı geldi. Binicisi gerçek Mesih 	İsa’nın kendisidir. Dünyaya ilk gelişinde sıradan bir insan 	olarak gelmişti; ancak ikinci gelişinde görkemli bir Kral olarak 	gelecektir. Geliş amacı da Tanrı düşmanlarını adaletle 	yargılamak ve halkını savaştan kurtarmaktır. Ancak dikkat 	edersek hiçbir silah kullanmaya gerek duymayacak, çünkü Mesih’in 	kendi ağzından çıkan ilahi kelâm tüm hasımlarını durdukları 	yerde yok etmeye yetecektir. Böylece gerçek Rab ve Kral dünya 	sahnesine çıkmış, egemenliği başlatmış bulunuyor. Artık 	O’nun krallığının sonu olmayacak. Sonra Mesih Karşıtı ve 	Sahte Peygamber’in uğrayacakları sonu da okuyoruz:

	 		 		Vahiy 19:17-21 - Bundan sonra güneşte duran bir melek gördüm. 		Göğün ortasında uçan bütün kuşları yüksek sesle çağırdı: 		"Kralların, komutanların, güçlü adamların, atlarla 		binicilerinin, özgür köle, küçük büyük, hepsinin etini 		yemek için toplanın, Tanrı'nın büyük şölenine gelin!" 		Sonra canavarı, dünya krallarını ve onların ordularını, ata 		binmiş Olan'la O'nun ordusuna karşı savaşmak üzere toplanmış 		gördüm. Canavarla onun önünde doğaüstü belirtiler 		gerçekleştiren sahte peygamber yakalandı. Sahte peygamber, 		canavarın işaretini alıp heykeline tapanları bu belirtilerle 		saptırmıştı. Her ikisi de kükürtle yanan ateş gölüne diri 		diri atıldı. Geriye kalanlar, ata binmiş Olan'ın ağzından 		uzanan kılıçla öldürüldü. Bütün kuşlar bunların etiyle 		doydu.





	 	İşte Mesih düşmanlarının son hali böyle olacaktır! Böylece 	yedi yıllık sıkıntı zamanı sona erecektir.

	 	MESİH’İN EGEMENLİĞİ – Mesih yeryüzüne ikinci defa 	geldiğinde öncellikle kendisine karşı gelen fitnecileri alt 	edecek ve onları yargılayacaktır. Ama bir diğer önemli amacı 	ise Tevrat’tan beri vaat edilen görkemli ve sonsuz barışı 	sağlayacak olan krallığını yeryüzünde kurmak olacaktır.65 	Kutsal Kitap Mesih’in yeryüzüne geldikten sonra ne yapacağını 	çok açık bir şekilde gösterir.

	 		 		Zekeriya 14:6-9 - “O gün ışık olmayacak, ışık veren 		cisimler kararacak. Özel bir gün, yalnız RAB'bin bildiği bir 		gün olacak. Gece de gündüz de olmayacak. Gece aydınlık olacak. 		O gün Yeruşalim'in içinden diri sular akacak. Yaz kış suların 		yarısı Lut Gölü'ne, öbür yarısı Akdeniz'e akacak. RAB 		bütün dünyanın kralı olacak. O gün yalnız RAB, 		yalnız O'nun adı kalacak.”





	 	İsa Mesih şimdiden Tanrı kudretinin sağına oturmuş göklerin 	kralıdır; ama o gün dünyaya geldiğinde Kudüs’te bedensel 	atası Davut’un tahtına oturup krallığını sürdürecektir.66 	Böylece Şeytan’ın insanlardan çalmış olduğu egemenliği 	yeniden kurmuş olacaktır. Mesih’in yeryüzündeki krallığıyla 	ilgili Kutsal Kitap daha pek çok ayrıntıya yer veriyor. Bunları 	şöyle özetleyebiliriz:

	 		 		Mesih tüm hasımlarını yargılayacaktır. Bir önceki 		bölümde gördüğümüz gibi Mesih Armagedon savaşını 		noktalamak üzere gelecektir. Orada İsrail oğullarını yok etmek 		için toplanan orduları, ağzından çıkan kutsal sözüyle yerle 		bir edecektir. Ancak savaşa katılmayan diğer uluslar ne 		olacaktır? Bunu Mesih şöyle anlatmıştı:





	 		 		Matta25:31-32 – “İnsanoğlu kendi görkemi içinde bütün 		melekleriyle birlikte gelince, görkemli tahtına 		oturacak. Ulusların hepsi O'nun önünde toplanacak, O 		da koyunları keçilerden ayıran bir çoban gibi, insanları 		birbirinden ayıracak.”





	 	Mesih’in sözlerinden anlaşılan şu ki, sıkıntı döneminden 	sonra yeryüzünde kalan tüm insanlar iki gruba ayrılacaktır. Rab 	onları imanlılara karşı nasıl davrandıklarına göre 	yargılayacaktır. Eğer sıkıntı zamanında Mesih’in 	çocuklarına iyi davrandılarsa, iman etmemiş olsalar da Rab 	onları sırf bu iyilikleri yüzünden hayatlarını 	bağışlayacaktır. Ancak Mesih’in çocuklarına karşı iyi 	davranmamış olanları doğrudan sonsuz azaba gönderecektir.





	 	Peki bu arada Şeytan’a ne olacak? Tüm bu sıkıntılara sebep 	olan Şeytan’a özel bir ceza verilecektir. İncil bunu şöyle 	dile getirir:





	 		 		Vahiy 20:1-3 - “Sonra bir meleğin gökten indiğini gördüm. 		Elinde dipsiz derinliklerin anahtarı ve büyük bir zincir vardı. 		Melek ejderhayı –İblis ya da Şeytan denen o eski yılanı– 		yakalayıp bin yıl için bağladı. Bin yıl tamamlanıncaya dek 		ulusları bir daha saptırmasın diye onu dipsiz derinliklere attı, 		oraya kapayıp girişi mühürledi. Bin yıl geçtikten sonra kısa 		bir süre için serbest bırakılması gerekiyor.”





	 	Okuduğumuz gibi Şeytan bağlanıyor ve bin yıllık bir süre için 	zindana atılıyor. Burada Mesih’in yeryüzündeki krallığının 	süresi 1000 yıl olacağını da öğreniyoruz. Bu zaman boyunca 	yeryüzünde Şeytan hazır bulunmayacaktır. Ancak bu sürenin 	sonunda Şeytan son defa serbest bırakılacaktır. Sonra Rab’be 	ve kutsal kentine karşı ayaklanan Şeytan ve sayısız orduları, 	gökten yağan ateşle yok edilecektir. Böylece Şeytan da nihayet 	çoktan hak ettiği yere gönderilecektir. Sonsuz işkence çekmek 	üzere ateş gölüne atılacaktır.67





	 		 		Tanrı kulları dirilip Mesih’le birlikte hüküm sürecekler. 		Yine Mesih’in krallığının başlangıcına dönüyoruz ve 		Mesih’in dünyaya hükmetme görevini kendi kutsalları arasında 		paylaştığını okuyoruz. Ayrıca Vahiy bölümünde birçok 		kişinin dirilişinden de söz edilir:





	 		 		Vahiy 20:4-6 – “Bazı tahtlar ve bunlara oturanları gördüm. 		Onlara yargılama yetkisi verilmişti. İsa'ya tanıklık ve 		Tanrı'nın sözü uğruna başı kesilenlerin canlarını da 		gördüm. Bunlar, canavara ve heykeline tapmamış, alınlarına ve 		ellerine onun işaretini almamış olanlardı. Hepsi 		dirilip Mesih'le birlikte bin yıl egemenlik sürdüler. 		İlk diriliş budur. Ölülerin geri kalanı bin yıl tamamlanmadan 		dirilmedi. İlk dirilişe dahil olanlar mutlu ve kutsaldır. İkinci 		ölümün bunların üzerinde yetkisi yoktur. Onlar Tanrı'nın ve 		Mesih'in kâhinleri68 		olacak, O'nunla birlikte bin yıl egemenlik sürecekler.”





	 	Havari Yuhanna burada ilk dirilişe katılanların son derece mutlu 	olduklarını söyler. Bunlar sıkıntı zamanı süresince Mesih 	uğruna canlarından olmuş olanlardır. Demek ki bu kişiler, 	Mesih’in egemenliğine katılmak üzere ölümden dirilecektir. Bu 	dirilişe katılanlar artık bir daha ölmemek üzere bedensel 	hayata tekrar kavuşacaklar. Onlar Rab’bin kutsal hizmetinde yer 	alacaklar.





	 	Mesih yeryüzündeyken yargılama işinin ve ölüleri ölümden 	diriltme görevinin kendisine emanet edildiğini birçok kez 	vurguladı.69 	Büyük sıkıntı zamanında ölmüş olan imanlıları ölümden 	diriltmenin yanısıra Mesih, dünyanın başlangıcından beri 	ölmüş diğer tüm imanlıları da diriltecektir. Bunların 	arasında İbrahim, Musa ve Davut gibi birçok büyük peygamber de 	olacaktır. Onlar Mesih’in yeryüzündeki 1000 yıllık krallığına 	katılacaktır.70





	 		 		Yeryüzünde esenlik hâkim olacaktır. Mesih hasımlarını 		yargılayıp yok ettikten sonra yeryüzünün tümünü 		yenileyecektir. Dünya yavaş yavaş yıkım ve savaş etkilerinden 		arınacaktır. Silahlar yok edilecek ve yerine barış dönemine 		ait çalışma aletleri geliştirilecektir. Böylece Aden 		Bahçesi’nden bu yana dünyanın göremediği mükemmel bir düzen 		kurulacaktır. Peygamberler bu günleri hep hasretle anlatmışlardı:





	 		 		Yeşaya 2:4 - “RAB uluslar arasında yargıçlık edecek, 		birçok halkın arasındaki anlaşmazlıkları çözecek. İnsanlar 		kılıçlarını çekiçle dövüp saban demiri, mızraklarını 		bağcı bıçağı yapacaklar. Ulus ulusa kılıç kaldırmayacak, 		savaş eğitimi yapmayacaklar artık.”





	 	Uluslar arasındaki tüm kavgalar sona erecektir; çünkü 	yeryüzünde artık tek bir Kral ve O’nun adil kanunları hüküm 	sürecektir. Savaş sözcüğü artık unutulacaktır. Ayrıca 	asırlardır yeryüzünü kirleten farklı putlar ve inançlar da 	ortadan kaldırılacaktır.71 	Mesih’in kendisi ilahi doğrulukla ve adaletle hüküm sürecektir.

	 	Mesih 	yeryüzüne geri döndüğünde de bozulan dünyasal işlerin 	dizginlerini yine eline alacak ve dünyayı orijinal haline geri 	getirecektir. Böylece tüm kainat ilk başta olduğu gibi sevinçle 	coşacaktır. İlk Aden Bahçe’sindeki huzur ve esenlik yeniden 	egemen olacaktır. Peygamberler bu yenilenen dünya düzenini şöyle 	anlatırlar:

	 		 		Yeşaya 11:5-9 - “Davranışının temeli adalet ve sadakat 		olacak. Onun döneminde kurtla kuzu bir arada yaşayacak, parsla 		oğlak birlikte yatacak, buzağı, genç aslan ve besili sığır 		yanyana duracak, onları küçük bir çocuk güdecek. İnekle ayı 		birlikte otlayacak, yavruları bir arada yatacak. Aslan sığır 		gibi saman yiyecek. Emzikteki bebek kobra deliği üzerinde 		oynayacak, sütten kesilmiş çocuk elini engerek kovuğuna 		sokacak. Kutsal dağımın hiçbir yerinde kimse zarar vermeyecek, 		yok etmeyecek. Çünkü sular denizi nasıl dolduruyorsa, dünya da 		RAB'bin bilgisiyle dolacak.”





	 	Dünyamızı bulunduğu perişan hale getiren Tanrı bilgisizliği 	yerine, kutsal bir Tanrı bilgisi yaygınlaşacak; çünkü 	yeryüzünün tümü Rab’bin bilgisiyle dolup taşacaktır. 	Barışın sebebi Mesih’in kendisi olacak; çünkü herkes O’nu 	tanıyacak ve O’na itaat edecektir. Böylece 1000 yıllık 	egemenlik süresince tüm dünyada mükemmel bir barış dönemi 	yaşanacaktır.





	 		 		Kudüs tüm dünyanın merkezi olacaktır. Daha önce, 		Tanrı’nın özellikle Yahudi halkına son günlerle ilgili pek 		çok vaatte bulunduğunu söylemiştik. İsrail’in tövbesinin 		ardından bu vaatlerin hepsinin tam olarak bu dönemde yerine 		gelmesi bekleniyor. Tüm uluslar Yeruşalim’i onarmak ve 		yüceltmek için Mesih’in ayaklarına gelecekler. Ayrıca o 		dönemde yaşayanlar dünyanın ilk başlangıcında olduğu gibi 		uzun yıllar yaşayacaklar. Dünya yaşam standardı ve iklim 		şartları değişecektir.





	 		 		Yeşaya 65:17-25 – "Çünkü bakın, yeni bir yeryüzü, 		yeni bir gök yaratmak üzereyim; geçmiştekiler anılmayacak, 		akla bile gelmeyecek. Yaratacaklarımla sonsuza dek sevinip coşun; 		çünkü Yeruşalim'i coşku, halkını sevinç kaynağı olarak 		yaratacağım. Yeruşalim için sevinecek, halkım için coşacağım. 		Orada ağlayış ve feryat duyulmayacak artık. Orada birkaç gün 		yaşayıp ölen bebekler olmayacak, yaşını başını almadan 		kimse ölümü tatmayacak. Yüz yaşında ölen genç, yüz yaşına 		basmayan kişi lanetli sayılacak. Evler yapıp içlerinde 		yaşayacak, bağlar dikip meyvesini yiyecekler. Yaptıkları 		evlerde başkası oturmayacak, diktikleri bağın meyvesini başkası 		yemeyecek. Çünkü halkım ağaçlar gibi uzun yaşayacak, 		seçtiklerim, elleriyle ürettiklerinin tadını çıkaracaklar. 		Emek vermeyecekler boş yere, felakete uğrayan çocuklar 		doğurmayacaklar. Çünkü kendileri de çocukları da RAB'bin 		kutsadığı soy olacak. Onlar bana yakarmadan yanıt verecek, daha 		konuşurlarken işiteceğim onları. Kurtla kuzu birlikte 		otlayacak, aslan sığır gibi saman yiyecek. Yılanın yiyeceğiyse 		toprak olacak. Kutsal dağımın hiçbir yerinde kimse zarar 		vermeyecek, yok etmeyecek." Böyle diyor RAB.





	 	Üstelik İsrail toprakları bazı coğrafik yeniliklere de 	uğrayacaktır:





	 		 		Yeşaya 2:2-3 – RAB'bin Tapınağı'nın kurulduğu dağ, son 		günlerde dağların en yücesi, tepelerin en yükseği olacak. 		Oraya akın edecek ulusların hepsi. Birçok halk gelecek, "Haydi, 		RAB'bin Dağı'na, Yakup'un Tanrısı'nın Tapınağı'na çıkalım" 		diyecekler, "O bize kendi yolunu öğretsin, biz de O'nun 		yolundan gidelim." Çünkü yasa Siyon'dan, RAB'bin sözü 		Yeru­şalim'den çıkacak.”





	 	İsa Mesih Kudüs’te tahta oturacak ve oradan tüm ulusları 	yönetecektir. Yukarıdaki ayetlerin belirttiği gibi Yeruşa­lim’in 	ilginç bir yeniliği daha olacak, o da yeni bir Tapınak 	olacaktır.72 	Tapınak hep Tanrı’nın kendi halkı arasındaki varlığını 	simgelemişti. Son günlerde Rab kendi halkı arasında yeniden 	yaşayacaktır ve Tapınak bunun en güçlü ve görünür ispatı 	olacaktır.





	 		 		İman etmemiş tüm insanlar Beyaz Taht’ın önünde 		yargılanacaktır. 1000 yıllık Krallık sona erdiğinde 		Şeytan’ın son isyanı baş gösterecektir. Mesih onu 		bastırdıktan sonra artık bildiğimiz dünya düzeni ortadan 		kalkacak ve son yargı, yani “Kıyamet Günü” 		gelecektir. Havari Yuhanna bu son olayı şöyle anlatır:





	 		 		Vahiy 		20:11-15 – “Sonra büyük, beyaz bir taht ve tahtta oturanı 		gördüm. Yerle gök önünden kaçtılar, yok olup gittiler. 		Tahtın önünde duran küçük büyük, ölüleri gördüm. Sonra 		kitaplar açıldı. Yaşam kitabı denen başka bir kitap daha 		açıldı. Ölüler kitaplarda yazılanlara bakılarak yaptıklarına 		göre yargılandı. Deniz kendisinde olan ölüleri, ölüm ve 		ölüler diyarı da kendilerinde olan ölüleri teslim ettiler. Her 		biri yaptıklarına göre yargılandı. Ölüm ve ölüler diyarı 		ateş gölüne atıldı. İşte bu ateş gölü ikinci ölümdür. 		Adı yaşam kitabına yazılmamış olanlar ateş gölüne atıldı.”





	 	Bu sırada Mesih, ölmüş ama henüz yargılanmamış, tüm 	imansızları karşısına almak için, beyaz bir tahta oturuyor. 	Ancak bu arada bildiğimiz yer ile gökyüzü Rab’bin önünden 	kaçıp yok oluyor. Böylece kıyamet günü denilen zaman gelmiş 	olacaktır. O gün dünya artık son bulacaktır. Havari Petrus bu 	anı şöyle anlatır:

	 		 		2.Petrus 3:10-12 – “Ama Rab'bin günü hırsız gibi 		gelecek. O gün gökler büyük bir gürültüyle ortadan kalkacak, 		maddesel öğeler yanarak yok olacak, yer ve yeryüzünde yapılmış 		olan her şey yanıp tükenecek. Her şey böylece yok olacağına 		göre, sizin nasıl kişiler olmanız gerekir? Tanrı'nın gününü 		bekleyip o günün gelişini çabuklaştırarak kutsallık içinde 		yaşamalı, Tanrı yolunu izlemelisiniz. O gün gökler yanarak yok 		olacak, maddesel öğeler şiddetli ateşte eriyip gidecek. Ama biz 		Tanrı'nın vaadi uyarınca doğruluğun barınacağı yeni 		gökleri, yeni yeryüzünü bekliyoruz.”





	 	Bildiğimiz dünya hatta tüm evren bu şekilde bir anda tarihe 	karışacaktır. Bir tek Beyaz Taht görünecek ve tüm insanlar tek 	tek Mesih’in karşısına çıkacaktır. İman edenler bu yargıya 	tabii tutulmayacak. Beyaz tahtın önünde yargılanan herkes 	Mesih’e iman etmemiş kimseler olacaktır. Ayetin belirttiği gibi 	bunlar küçük büyük tüm insanlar olacaktır. Öldüklerinde 	gittikleri “ölüler diyarı” adı verilen yerde, 	yargılanacakları Beyaz Taht duruşmasını bekleyecekler. Zamanı 	gelince “ölüler diyarı” ölmüş olanların hepsini 	Mesih’in önüne getirecek. Sonra kitaplar açılacak, özellikle 	“Yaşam Kitabı” denen önemli bir kitap da açılacaktır. 	Anlaşılan bu kitaba tüm iman edenlerin ismi yazılı 	bulunmaktadır. Ne var ki, adı yazılmayan herkes, yargı giyecek 	ve ateş gölüne atılacaktır. Bu, ikinci ve son ölümdür.

	 	Ateş gölü, yani cehennem, sözlerle anlatılamayacak kadar 	korkunç bir işkence yeridir. Aslında cehennem Şeytan ve kötü 	ruhlar için ayarlanmıştır.73 	Ancak günah işleyip kendisine uyan tüm insanlar onunla aynı 	akıbeti paylaşmak üzere oraya mahkûm edilecekler. Mesih’in 	kendisi oranın ıstıraplarını şöyle anlatır:

	 		 		Markos 9:48-49 – “'Oradakileri kemiren kurt ölmez, yakan 		ateş sönmez.' Çünkü herkes ateşle tuzlanacaktır.”





	 	Birçok kişi cehennemin sonsuza dek sürmeyeceğini savunmaya 	çalışır. Buna dayanarak birçok insan orada bir süre ceza 	çektikten sonra salıverileceğini düşünürler. Keşke öyle 	olsaydı! Ne var ki, Rab’bin Kelâmı’na göre cehenneme giden 	kimse bir daha çıkmaz.74 	Orası sonsuz azap yeridir. Bu yüzden daha fırsatımız varken 	tövbe edip Mesih’e iman etmemiz şarttır. Çünkü İsa Mesih’in 	dışında kurtuluş yoktur!

	 	YENİ GÖK VE YENİ YERYÜZÜ - İnsanlar cennet dediklerinde 	akla çok farklı şeyler getirirler. Ancak Kutsal Kitap’a 	baktığımızda cennet Mesih’in Krallığı’ndan sonra başlayan 	yeni bir düzendir. Tanrı bununla ilgili şöyle bir vaatte 	bulunuyor:

	 		 		2.Petrus 3:13 – “Ama biz Tanrı'nın vaadi uyarınca 		doğruluğun barınacağı yeni gökleri, yeni yeryüzünü 		bekliyoruz.”





	 	Özellikle 	Vahiy bölümünde İsa Mesih, bu yeni gök ve yeryüzünün nefes 	kesen ayrıntılarını Havari Yuhanna’ya gösterir:

	 		 		Vahiy 21:1-4 - “Bundan sonra yeni bir gökle yeni bir yeryüzü 		gördüm. Çünkü önceki gökle yeryüzü ortadan kalkmıştı. 		Deniz de yoktu artık. Kutsal kentin, yeni Yeruşalim'in gökten, 		Tanrı'nın yanından indiğini gördüm. Güveyi için hazırlanmış 		süslü bir gelin gibiydi. Tahttan yükselen gür bir sesin şöyle 		dediğini işittim: ‘İşte, Tanrı'nın konutu insanların 		arasındadır. Tanrı onların arasında yaşayacak. Onlar O'nun 		halkı olacaklar, Tanrı'nın kendisi de onların arasında 		bulunacak. Onların gözlerinden bütün yaşları silecek. Artık 		ölüm olmayacak. Artık ne yas, ne ağlayış, ne de ıstırap 		olacak. Çünkü önceki düzen ortadan kalktı.’"





	 	Yuhanna, cenneti gökten inen görkemli bir kent olarak tarif eder. 	Mesih yeryüzünden ayrılırken havarilerine “size yer 	hazırlamaya gidiyorum,” dediği yer burasıdır.75 	Bu sayede Tanrı’nın konutu insanlar arasında olacaktır. 	Rab’bin kendisi dünyasal yaşamdan kalma tüm üzüntüleri, 	acıları ve gözyaşlarını silecektir. En önemlisi, artık ölüm 	ortadan kalkmış olacaktır. Bu göksel kente kavuşan herkes 	ebediyen yaşayacaktır. Tanrı bir anlamda bizleri bozulmamış bir 	Aden Bahçesi dönemine geri taşıyacaktır. Fakat orada bulunan 	tüm olağanüstü güzelliklere rağmen asıl önemli ve mükemmel 	olan şey, Tanrı’yla birlikte aynı yerde yaşamak olacaktır.

	 	İlerleyen ayetlerde Havari Yuhanna gökten inen yeni Kudüs’ü 	birçok ayrıntısıyla tarif etmeye devam eder:

	 		 		Vahiy 21:9-27 – “Son yedi belayla dolu yedi tası taşıyan 		yedi melekten biri gelip benimle konuştu. "Gel!" dedi, 		"Kuzu'ya eş olacak gelini sana göstereyim." Sonra melek 		beni Ruh'un yönetiminde büyük, yüksek bir dağa götürdü. 		Oradan bana gökten, Tanrı'nın yanından inen ve O'nun görkemiyle 		ışıldayan kutsal kenti, Yeruşalim'i gösterdi. Kentin ışıltısı 		çok değerli bir taşın, billur gibi parıldayan yeşim taşının 		ışıltısına benziyordu. Büyük ve yüksek surları ve on iki 		kapısı vardı. Kapıları on iki melek bekliyordu. Kapıların 		üzerine İsrailoğulları'nın on iki oymağının adları 		yazılmıştı. Doğuda üç kapı, kuzeyde üç kapı, güneyde üç 		kapı, batıda üç kapı vardı. Kenti çevreleyen surların on 		iki temel taşı bulunuyordu. Bunların üzerinde Kuzu'nun on iki 		elçisinin adları yazılıydı. Benimle konuşan meleğin elinde 		kenti ve kent kapılarıyla surları ölçmek için altın bir ölçü 		kamışı vardı. Kent kare biçimindeydi, uzunluğu enine eşitti. 		Melek kenti kamışla ölçtü, her bir yanı 12.000 ok atımı 		geldi. Uzunluğu, eni ve yüksekliği birbirine eşitti. Melek 		surları da ölçtü. Kullandığı insan ölçüsüne göre 144 		arşındı. Surlar yeşimden yapılmıştı. Kent ise, cam 		duruluğunda saf altındandı. Kent surlarının temelleri her tür 		değerli taşla bezenmişti. Birinci temel taşı yeşim, ikincisi 		laciverttaşı, üçüncüsü akik, dördüncüsü zümrüt, 		beşincisi damarlı akik, altıncısı kırmızı akik, yedincisi 		sarı yakut, sekizincisi beril, dokuzuncusu topaz, onuncusu sarıca 		zümrüt, onbirincisi gökyakut, onikincisi ametistti. On iki kapı 		on iki inciydi; kapıların her biri birer inciden yapılmıştı. 		Kentin anayolu cam saydamlığında saf altındandı. Kentte 		tapınak görmedim. Çünkü Her Şeye Gücü Yeten Rab Tanrı ve 		Kuzu, kentin tapınağıdır. Aydınlanmak için kentin güneş ya 		da aya gereksinimi yoktur. Çünkü Tanrı'nın görkemi onu 		aydınlatıyor. Kuzu da onun çırasıdır. Uluslar kentin ışığında 		yürüyecekler. Dünya kralları servetlerini oraya getirecekler. 		Kentin kapıları gündüz hiç kapanmayacak, orada gece olmayacak. 		Ulusların görkemi ve zenginliği oraya taşınacak. Oraya murdar 		hiçbir şey, iğrenç ve aldatıcı işler yapan hiç kimse asla 		girmeyecek; yalnız adları Kuzu'nun yaşam kitabında yazılı 		olanlar girecek.”





	 	Mesih’in, imanlılar için hazırladığı kent, tek sözle şahane 	olacaktır. Kentin ölçüleri de dikkatimizi çeker: 12,000 ok 	atımı demek yaklaşık her yanı 2,200 kilometre uzunluğunda 	demek. Yüksekliği de aynı uzunluktadır! Kent tam bir küp 	şeklinde olacaktır. Kentin içi cam saydamlığında saf altından 	yapılmış olacaktır. Ancak Mesih’in Krallığı’nda olduğu 	gibi bu yeni kentte tapınağa gerek kalmayacaktır. Çünkü 	Tanrı’nın kendisi birebir insanlarla birlikte yaşayacaktır. 	Üstelik O’nun görkemi her yeri aydınlatacaktır. Bölümün 	ilerisinde Havari Yuhanna bu kentin birkaç özelliğine daha 	odaklanır:

	 		 		Vahiy 22:1-5 - “Melek bana Tanrı'nın ve Kuzu'nun tahtından 		çıkan billur gibi berrak yaşam suyu ırmağını gösterdi. 		Kentin anayolunun ortasında akan ırmağın iki yanında on iki 		çeşit meyve üreten ve her ay meyvesini veren yaşam ağacı 		bulunuyordu. Ağacın yaprakları uluslara şifa vermek içindir. 		Artık hiçbir lanet kalmayacak. Tanrı'nın ve Kuzu'nun tahtı 		kentin içinde olacak, kulları O'na tapınacak. O'nun yüzünü 		görecek, alınlarında O'nun adını taşıyacaklar. Artık gece 		olmayacak. Çıra ışığına da güneş ışığına da 		gereksinmeleri olmayacak. Çünkü Rab Tanrı onlara ışık 		verecek ve sonsuzlara dek egemenlik sürecekler.”





	 	Son 	manzaralar gerçekten gözlerimizi kamaştırır. Havari Yuhanna 	Rab’bin tahtından çıkan mükemmel bir nehir tarif eder. Ayrıca 	onun kenarlarında yetişen ve yıl boyunca on iki farklı meyve 	veren yaşam ağacının detaylarını anlatır. İlginçtir ki, ilk 	Aden Bahçesi’nde de büyük bir nehir ve yaşam ağacı vardı. 	Ancak atalarımız günah işledikten sonra o ağaca dokunmaları 	yasaklandı. Fakat Kutsal Kitap’ın son bölümünde yeniden bu 	kutsal ağacın meyvesinden yiyebileceğimizi öğreniyoruz. 	Bozulmuş olan her şey cennette tam anlamıyla yenilenecektir ve 	orijinal halinden daha da güzel bir konuma getirilecektir.

	 	Sonuç olarak şunu biliyoruz ki, yeni gök ve yeni yeryüzünde 	artık her şey sil baştan yapılacaktır. Günahtan kaynaklanan 	tüm kötülükler ve bunlardan doğan etkiler ebediyen 	silinecektir. Orada Tanrı’yla mükemmel bir paydaşlık içinde 	sonsuza dek yaşayacağız.





	Sonsöz





	 	Dünyanın şimdiki hali geçicidir. Yani dünyanın bir gün sona 	ereceğini biliyoruz. İnsan ise ölmeyen bir ruha sahiptir. Önemli 	olan bu dünyadan göçtükten sonra nereye gideceğiz sorusuna 	cevap bulmaktır. Ne yazık ki çoğu insan, bu soruyu yanıtlamanın 	tam olarak mümkün olmadığı kanısındadır. Ancak Rab’bin 	Sözü tersini söyler: “Sonsuz yaşama sahip olduğunuzu 	bilesiniz diye bunları yazdım.”76 	İşte tam bu amaçla Rab Allah bize kutsal sözlerini emanet etti; 	sonsuz yaşama sahip olduğumuza emin olalım diye.

	 	Rab’bimizin insanlar için hazırladığı o mükemmel cennete kim 	girmek istemez? Kelâm’ında okuduğumuz gibi bizimle ebediyen 	yaşamak üzere yarattığı göksel konut gerçekten müthiştir! 	Peki, insan bu sonsuz hayata nasıl sahip olabilir? Burada anlatılan 	mükemmel cennete girip girmeyeceğimize nasıl emin olabiliriz?

	 	Mesih yeryüzündeyken bir gün son derece dindar ve saygın bir 	Yahudi olan Nikodim yanına geldi. Mesih’e hayranlık duyan 	Nikodim, “Tanrı’nın egemenliğine nasıl kavuşabilirim?” 	diye sordu. İsa Mesih’in verdiği yanıt onu çok şaşırttı: 	“Sana doğrusunu söyleyeyim, bir kimse yeniden doğmadıkça 	Tanrı'nın Egemenliği'ni göremez.”77 	Nikodim böyle bir şeyin imkânsız olduğunu ima ederek itiraz 	eder gibi oldu. Ancak Mesih bunun fiziksel değil, ruhsal doğum söz 	konusu olduğunu belirtti. Aslında Mesih’in vurgulamak istediği 	şuydu ki, insan doğal haliyle asla Rab’bin egemenliğine 	giremez. Çünkü insan kötülükle o kadar kirlenmiştir ki, 	Tanrı’nın huzuruna kabul edilmesi imkânsızdır. İnsanın 	yapması gereken ilk şey içindeki günaha karşı ölmesidir. 	Mesih bunu şöyle anlattı:

	 		 		Yuhanna 12:25 “Canını seven onu yitirir. Ama bu dünyada 		canını gözden çıkaran onu sonsuz yaşam için koruyacaktır.”





	 	Günahlarımız bizi ölüme mahkûm ediyor. Bu yüzden onlardan bir 	an evvel tövbe edip, yeniden doğmak üzere Tanrı’ya teslim 	olmalıyız. Rab’bin Sözü aynı gerçeği şöyle vurgular:

	 		 		Romalılar 6:23 “Çünkü günahın ücreti ölüm, Tanrı'nın 		armağanı ise Rabbimiz Mesih İsa'da sonsuz yaşamdır.”





	 	Ayette okuduğumuz gibi yalnız İsa Mesih’te kurtuluş vardır. 	Çünkü yalnız o Şeytan’ı yendi. Yalnız İsa Mesih tüm 	insanların günahlarını üstlenip canını feda etti. Ayrıca 	sadece İsa Mesih ölümün üstesinden gelip hayata dönmeyi 	başardı. Ve şu anda bir tek Mesih İsa Tanrı katında diridir. 	Son günde yeryüzüne dönecek, ölüleri diriltecek ve tüm 	insanları yargılayacak olan da O’dur. Bu yüzden yalnız kendisi 	insanlara sonsuz yaşam vaadini hakkıyla verebilir. Mesih’in 	kendi sözlerine dikkat ediniz:

	 		 		Yuhanna 3:36 “Oğul'a iman edenin sonsuz yaşamı vardır. Ama 		Oğul'un sözünü dinlemeyen yaşamı görmeyecektir. Tanrı'nın 		gazabı böylesinin üzerinde kalır.”



		Yuhanna 5:24 “Size doğrusunu söyleyeyim, sözümü işitip 		beni gönderene iman edenin sonsuz yaşamı vardır. Böyle biri 		yargılanmaz, ölümden yaşama geçmiştir.”



		Yuhanna 6:40 “Çünkü Babam'ın isteği, Oğul'u gören ve 		O'na iman eden herkesin sonsuz yaşama kavuşmasıdır. Ben de 		böylelerini son günde dirilteceğim.”





	 	İsa Mesih, bu sonsuz yaşam vaadini kendisine iman eden herkese 	sunar. Dünya pek yakında sona erebilir. Her an ölümle de 	karşılaşabilirsiniz. Ancak Mesih aracılığıyla şu anda da 	kesin kurtuluşa kavuşabilirsiniz. Tek yapmanız gereken 	günahlarınızdan yürekten tövbe edip İsa Mesih’e teslim 	olmanızdır. Böylece Tanrı’nın cennetine gideceğinizden emin 	olabilirsiniz. Daha fazla tereddüt etmeyin, son gün gelmeden Kral 	Mesih’in önünde diz çöküp O’na teslim olun ki, geldiğinde 	sizi de yanına alsın ve Göksel Egemenliği’ne katsın.



	1 	Kutsal Kitap derken Tevrat, Zebur ve İncil’i kastediyoruz.



	2 	Bkz. Yeremya 1:4-10



	3 	Bkz. Yasanın Tekrarı 18:14



	4 	Hezekiel 28:13-17



	5 	Yeşaya 7:14



	6 	Chuck Missler, Cosmic Codes (Kozmik Kodları), Koinonia 	House, 1999 (s. 219)



	7 	Tim LaHaye, Jerry Jenkins, Are we living in the End Times (Son 	Günlerde mi 	Yaşıyoruz?), Tyndale, 2011 (s. 3)



	8 	Kutsal Kitap Atlası, Yeni Yaşam Yayınları, 2008 (s. 109)



	9 	Örneğin: Sur kentinin yıkılışı – Hezekiel 	26:3-14, Ninova kentinin yıkılışı – Nahum 2.



	10 	Josh McDowell, Marangozdan da 	Öte, Zirve Yayınevi, 	2002 (s. 74)



	11 	McDowell, Marangozdan da öte, (s. 78)



	12 	Missler, Cosmic Codes,(s. 	47)



	13 	Bkz. Luka 12:35-59, 17:20-37 ve 21:5-36



	14 	“İnsanoğlu” 	sözü Mesih’in kendisi için sık sık kullandığı bir unvandır 	(bkz. Daniel 7:14).



	15 	Matta 24:2



	16 	Luka 19:44



	17 	Kutsal Kitap Atlası, (s. 168-169)



	18 	Matta 24:24



	19 	Matta 24:27



	20 	Matta 24:36



	21 	www.wfp.org (World Food Programme)



	22 	www.usgs.gov



	23 	Luka 21:25



	24 	Luka 21:11



	25 	www.avert.org



	26 	Matta 24:13



	27 	www.familysafemedia.com



	28 	Matta 24:9



	29 	Luka 21:12-16



	30 	1.Timoteos 4:1



	31 	Matta 24:37



	32 	Luka 17:28-30



	33 	1.Selanikliler 5:3



	34 	2.Timoteos 3:1-4



	35 	Matta 24:33



	36 	Vahiy 19:16



	37 	İncil’in orijinal Grekçe diline: Antihristos.



	38 	2.Selanikliler 2:9-10



	39 	Daniel 7:24



	40 	Hezekiel 38-39



	41 	Daniel 9:27



	42 	Vahiy 17:8,11



	43 	Daniel 7:25; 11:36; Vahiy 13:5



	44 	Daniel 11:36; 2.Selanikliler 2:4



	45 	Daniel 9:27; Matta 24:15



	46 	Vahiy 16:13,16



	47 	Vahiy16:13, 19:20



	48 	Vahiy 13:13



	49 	Vahiy 13:14-15



	50 	Vahiy14:9-11



	51 	Vahiy 13:18



	52 	Carlos Madrigal, Kıyamet Günü, Yeni Yaşam 	Yayınları, 2000 (s. 176)



	53 	Yaratılış 22:18



	54 	Romalılar 3:3-4



	55 	Romalılar 11:26



	56 	Matta 24:15-22



	57 	Romalılar 11:25-26



	58 	“Kuzu” ismi 	tüm insanlık uğruna çarmıhta kurban edilen İsa Mesih’in bir 	unvanıdır.



	59 	Vahiy 19:11



	60 	Vahiy 15:1



	61 	Bkz. Yeşaya 13:6; Yeremya 46:10; Amos 5:20, Sefanya 1:14; Yoel 	1:15; 2:1,11,31; 3:14



	62 	Siyon, Kudüs’un üzerinde kurulduğu tepenin 	ismi, o yüzden Kudüs anlamında kullanılır.



	63 	Bkz. Yaratılış 49:9-10; Vahiy 5:5



	64 	Bkz. 1.Korintiler 15:50-54; 1.Selanikliler 	4:13-5:9



	65 	Bkz. Daniel 7:13-14



	66 	Bkz. Yeşaya 9:6-7



	67 	Vahiy 20:7-11



	68 	Kutsal Kitap’ta kahin demek Tanrı’nın hizmetinde yer alan bir 	kimse demektir.



	69 	Yuhanna 5:22-29



	70 	Matta 8:11-12



	71 	Yeşaya 2:11-18



	72 	Bkz. Hezekiel 40-48



	73 	Matta 25:41



	74 	Matta 25:46



	75 	Yuhanna 14:1-4



	76 	1.Yuhanna 5:13



	77 	Yuhanna 3:3





	 	80





