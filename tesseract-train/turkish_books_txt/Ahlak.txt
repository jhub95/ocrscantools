ÖNSÖZ


İnsan yaratıldığı günden beri istese de istemese de şu yada bu şekilde bir takım kurallarla karşı karşıya kalmıştır. Dahası bu kurallar toplumsal yaşamın akışı içinde şekillenmiş ve günümüze kadar ulaşmıştır. Evreni yaratan Allah kendisini tanıyan tanımayan bütün insanlara kendi istemi doğrultusundaki yaşam düzeyini esinlemiş; adeta vicdanlara nakış nakış işlemiştir.

Allah’ın iletişim kaynakları ile, yani Kutsal Kitap aracılığıyla istemindeki yaşamı insanlara daha belirgin kılan Allah, insanların vicdanlarında işlediği nakış ile sözünü birleştirerek kendi ahlakının toplum içinde yer almasını sağlamıştır. İnsanları birer robot olarak yaratmadığı için her insan Allah’ın sesine,farklı bir biçimde kulak vermektedir.

Zaten bu farklı kulak verişler nedeniyle gerçek Allah’ın seslenişine karşın farklı dinler ve inançlar ortaya çıkmıştır. Doğal olarak bu kadar farklı bakışlara göre farklı toplumsal yaşam biçimleri, farklı toplumsal algılayışlar vardır. Bu da toplumların ve inançların ahlak yapılarını etkilemekte ve farklı uygulamalar getirmektedir.

Aslında ahlak yapılarında birbirine çok yaklaşıldığı gibi çok uzaklaşıldığı da görülmektedir. Yakınlaşmanın kaynağında Allah’ın yaradılış kaynağı devreye girmektedir. Yaşam nasıl bütün yaradılış için ortak bir kavramsa, Allah’ın yaratışında varlığını koruyan ahlak da aslında ortak bir kavramdır. Örneğin: aile birçok farklı inanç ve din için kutsal bir kavramdır. Ailenin ahlak anlayışlarında yeri çok önemlidir. Özellikle toplumun temel taşı olması nedeniyle. Burada bir ortaklık göze çarpmaktadır. Ama bu kutsal olarak ele alınan aileyi incelediğimizde Hinduizm’den, Budizim’den, İslam ve Bahaizm’e kadar farklı bir aile algılayışı ve aile içi ahlakının da aynı paralellikte yerini aldığını görüyoruz.

Birkaç paragrafta ahlaktan bahsedip duracağız. Biraz da ahlakın kelime anlamı üzerinde duralım. Ansiklopedik tarife göre ahlak, “İnsanların toplum içindeki davranışlarını ve birbirleriyle ilişkilerini düzenlemek amacıyla başvurulan kurallar dizgesi, başka insanların davranışlarını olumlu ya da olumsuz biçimde yargılamakta kullanılan ölçütler bütünü”dür.[1]

“Ahlak” kelimesinin kökü Arapça olup zamanla Türk dilinde yerleşmiştir. “Ahlak” Arapça’da “hulk” sözünün çoğuludur. Ama dilimizde çoğul olduğu unutularak tekil olarak kullanılmaktadır. “Ahlak” kelimesini sayın Osman Pazarlı çok güzel bir tanımlamayla açıklamıştır. Ona göre ahlak: “İnsan hareketlerini idare eden ideal kanunların (kuralların) ilmi ve bunları hayatın çeşitli durumlarına en iyi şekilde uygulayabilmek sanatıdır.”[2]

Kısaca, ahlak bir davranış ilmidir ve kaynağını Yaratıcı’dan alırsa o zaman insanı insana yaraşır bir düzeye yükseltir. Allah’ın lütfuna erişmiş, Mesih İsa’da kurtuluş almış kişi için ahlak kavramı ne anlamı taşıyor?

Hıristiyan ahlakı yalnızca iyi olmakla ilgili bir dizi kuraldan, doğru şeyleri yapmaktan ve söylemekten ya da doğru şeyleri düşünmekten ibaret değildir; bunları aşan bir konudur. Profesör William Barclay Hıristiyan ahlakını şöyle tanımlamıştır: “Hıristiyan ahlakı, insan eyleminin Allah’ın isteğine uymasıdır. Gelenek ve göreneklerin, insan fikirlerinin bana yapmamı istedikleri şeyler değil, Allah’ın benim yapmamı istediği şeylerdir.”[3] Mesih İsa’yı izlemeyi seçenler için bu seçimin içerdiği anlamlar büyüktür: artık kendimize ait değiliz, kendimiz için yaşamıyoruz. Pavlus, Korint’teki Hıristiyanlar’ı ahlakı davranış açısından uyarırken bu konudan bahseder:



“Hem bedeninizin sizlerde bulunan Kutsal Ruh'un tapınağı olduğunu bilmiyor musunuz? Bu Ruh size Allah tarafından verilmiştir. Kendi kendinizin değilsiniz. Bir değer karşılığında satın alındınız. Öyleyse Allah’ı bedeninizde yüceltin.”

1. Ko. 6:19-20

Bu nedenle Hıristiyan ahlakı nasıl davranacağımızla ilgili olan Hıristiyan imanının önemli bir parçasıdır.

Hıristiyan ahlakı, kaynağını tamamen Kutsal Kitap’tan alan, Allah’ın varlığını kökünden doyasıya içen bir ahlaktır. Mesih İsa şöyle diyor:



“Beni seven buyruklarımı benimseyip tutar. Beni seven Babam tarafından sevilecektir. Ben de onu seveceğim ve kendimi ona açıklayacağım.”

Yu. 14:21



Allah’ın buyrukları ve bu buyruklara uyulması sonucu ortaya çıkan Allah ile birlikteki yaşam ve bu yaşamın toplumsal boyutlarda yansıması. İşte bu Hıristiyan ahlakının ortaya çıktığı noktadır.

Bu güne dek ülkemizde Hıristiyan ahlakı hep sanayi devi olmuş batının yaşam biçimi ile karıştırılmıştır. Kimi zaman bu karıştırma bile bile yapılmıştır. Çünkü amaç Allah’ın o görkemli kurtarışının ilan edildiği İncil’deki Mesih İsa’nın öğretilerini saf dışı bırakmaktır. Oysa İncil’in güzel anlatımı ile Mesih İsa gerçek anlamda O’nu tanıyıp kabul edenler için şöyle demektedir:



“Sizler dünyanın ışığısınız. Dağ üstündeki kent gizlenemez..”

Mat. 5:14



Hıristiyan ahlakı ismen Hıristiyanlar’ın yaşamına bakılarak anlaşılabilecek bir ahlak değildir. Rab Mesih İsa’yı anlayabilmek için bu ahlakın temeli olan Kutsal Kitab’ın da iyi anlaşılması gerekmektedir.

Hıristiyan inancı batının tekelinde bir inanç değildir. Allah Mesih İsa’da kurtuluş müjdesi olan İncil ile dünyaya seslenmektedir. İncil ülkelerin değerlerinde etkin olabilir ama unutulmaması gereken o kültürel değerlerin bütününe bakıldığında Allah’tan çok insansal yanının olduğu kesindir. Bizim bu kitapta size anlatacaklarımız yalnızca Kutsal Kitap’ta açıklanan Hıristiyan ahlakıdır. Uygulamalar toplumları ilgilendirir. Burada esas olan toplumlardan Allah’a bakış değil, Allah’tan toplumlara uzanış söz konusudur:



“Çünkü Allah dünyayı o denli sevdi ki, biricik Oğlu'nu verdi. Öyle ki, her kim O'na iman ederse yok olmasın, sonsuz yaşama kavuşsun.”

Yu. 3:16



Bu ayette Allah’ın yaratılışa bakışı ve ona ne kadar önemsediğini görmek mümkündür. Allah’ın lütfunda yaşayan Hıristiyan inancının yaşam ve davranış değerleri ile donandıkça ruhsal anlamda daha da zenginleşir ve her gün biraz daha O’nun benzerliğine dönüşür:



“Ama birey Rab'be dönünce örtü kaldırılır. Rab Ruh demektir. Rab'bin Ruhu'nun bulunduğu yerde özgürlük vardır. Hepimiz açılmış yüzle, Rab'bin yüceliğini aynada yansıtırcasına, bir yücelikten bir yüceliğe geçerek, aynı görünüme dönüştürülüyoruz. Ruh olan Rab'bin etkisidir bu.”

2. Ko. 3:16-18



Hıristiyan ahlakı Mesih İsa’yı benzemek demek. Rab Mesih İsa’yı dünya bilmektedir. Her ne kadar O’nun kendisi ve müjdesini yakından tanıyanlar çok değilse de O’nun kimliği üzerinde açıkça ortak denebilecek görüşler vardır. Hatta farklı farklı inançların bile şu ya da bu şekilde Mesih İsa’yı kendilerinden saymaları ilginçtir. O zaman Mesih İsa’ya benzemenin ne gibi bir şey olduğunu anlamak çok zor olmasa gerekir.

Demek istediğim, Hıristiyan ahlakını Amerikan film ya da televizyon dizileriyle karıştıranlara, biraz olsun bu ahlakın esas kaynağının Mesih İsa olduğunu hatırlatmaktır. Bu kişiler suçlamalarını yaparlarken Allah önünde sorumludurlar.

Bizler ancak birer araçtan başka bir şey değiliz. Amacımız Yüce Allah’ın kurtarışını açıklamak olduğu gibi, birlikte Allah’ın buyruklarının sosyal yaşam içindeki görkemine de tanıklık etmektir.

Ayrıca, bu alanlarda çalışma yapanlara bir yararımız da dokunabilirse ne mutlu bize.

Yüce Allah’tan esenlik dileklerimle,





Rev. Turgay Üçal





* * *



[1] Ana Britanica c.1.s. 201.



[2] İslam’da Ahlak, Osman Pazarlı, Remzi Kitabevi, s. 12-13.



[3]William Barclay, Ethics in a Permissive Society, s. 14.





1. HIRİSTİYAN AHLAKININ TEMELLERİ


GİRİŞ


Yapılan bir işte ya da kurulan bir binada, kısacası her işte en önemli şey temeldir. Eğer temel sağlamsa yapılan iş de sağlamdır. Oturulan bina da sağlamdır. Çürük temel üzerine kurulan her şey yıkılmaya mahkumdur. Hıristiyan’ın iman temeli sağlamsa, bu temel üzerine bina ettiği yaşam tarzı da oldukça sağlam olacaktır. Bu yaşam tarzında Hıristiyan ahlakı temel taş olacaktır. Hıristiyan ahlakının temeli her şeyden çok daha fazla sağlamdır. Çünkü Hıristiyan ahlakı Allah’ın kutsal karakteri üzerine oturmaktadır.

Allah kendisine iman eden kişileri dünyanın normlarından ayrı tutmak istemektedir. Çünkü kendisi kutsaldır. Bu nedenle kendisi ile ilişkisi olduğunu söyleyen çocuklarının da aynı şekilde kutsallıkla donanmasını istemektedir. İnsan olarak tek mükemmel olan Allah’ın kutsallığını ancak taklit edebiliriz. Bu taklit etmede işimize yarayacak tek şey Kutsal Yazılar’dır. Kutsal Yazılar Allah’ın kutsallıkla neyi kastettiğini ve kutsal yaşam biçiminin ne olduğunu bize aktarır. Şimdi Allah’ın öğretilerine bakalım:



“Çünkü Allah’ınız Rab ben im; ve kendinizi takdis edin, ve mukaddes(kutsal) olun; çünkü ben mukaddesim (kutsalım)”

Lev. 11:44



“Ve bana mukaddes olacaksınız; çünkü ben, RAB, mukaddesim, ve benim olmanız için sizi kavmlardan ayırt ettim.”

Lev. 20:26



“Buyruğa uyan çocuklar gibi olun, geçmiş günlerdeki bilgisizlik tutkularının kalıbına girmeyin. Tam tersine, sizleri çağıran kutsal olduğu gibi, siz de yaşayışınızın her ayrıntısında kutsal olun..”

1. Pe. 1:14-15



Burada kutsallığı iyi anlayabilmemiz için kutsallığın anlamına bakmamız gerekmektedir. Kutsallık “farklı” veya “ayrı” gibi anlamları içermektedir. Örneğin: İsrail oğulları için Sept günü farklı, diğerlerinden değişik bir gündü. Allah’a ibadet etmek için ayrılmış, yani, Allah’ın yaratma ve kurtarma amaçlarını anımsatmak için özel, kendine has, farklı bir gündü:



“Bunun için Sebti tutacaksınız; çünkü size mukaddestir (kutsaldır) onu bozan mutlaka öldürülecektir; o günde her kim iş işlerse, o can kavmının içinden atılacaktır.”

Çık. 31:14



Bu sözlerde kutsal olmanın, ne denli farklı olmak olduğunu, ayrı bir gün statüsünden bahsedildiğini görebiliyoruz. Kutsal Yazılar için söylenilen kutsallık sözcüğü ise bu kez kutsal yazıları başka yazılardan farklı, ayrı kılmaktadır. Elçi Pavlus, Timoteyus’a yazdığı yazısında Kutsal Yazılar için “kutsal” kelimesini kullanmaktadır:



“Çocukluğundan bu yana Kutsal Yazılar'ı biliyorsun. Mesih İsa'ya iman yoluyla seni kurtuluş için bilgili kılmaya yeterlidir bunlar.”

2. Ti. 3:15



Kutsal Yazılar’ın kutsallığı Allah esinlemesi olduğundan kaynaklanmaktadır. Çünkü Allah bir şeyin kutsal olmasını beyan ederse, kutsaldır.

Allah’ın kutsal olmasında akılların ötesinde bir farklılık, bir başkalık söz konusudur. Tam olarak kötüden, günahtan arılık, karakterde tam olarak üstünlük vardır. Zaten yaratıcı yaratması ile her şeyin üstündedir. O’nun karakteristik özellikleri de, bu özelliklerin en ufağı da her şeyden üstündür. O zaman Allah’la ilişkisi olan da bu farklılıkla tanışması kaçınılmazdır. Aynı “Üzüm üzüme baka baka kararır” atasözünde olduğu gibi Allah’ın kurtarışını gönenen, Mesih İsa’yı Rab’bi olarak kabul eden kişi de Allah ile artık içli dışlı olmaya başlamış demektir. Bu noktada o artık bir yansıtıcıdır. Mükemmel olmayan bir yansıtıcı. Mükemmel olmasa bile Allah’ın karakterinin çok azı da olsa üzerlerine sindiği görülmektedir. Bunu Kutsal Yazılar’da da kaçınılmaz olarak gösteren ayetler vardır:



“Ama sizler Allah tarafından 'seçilmiş kuşaksınız; soylu rahiplik, kutsal ulus, gözbebeği sayılan halksınız. Sizleri karanlıktan şaşılacak ışığına çağıranın erdemli işlerini duyurmaya çağrıldınız..”

1. Pe. 2:9



Hıristiyan ahlakını yaşamak, anlamakla paralellik göstermektedir. Hıristiyan ahlakını anlamak Allah karakterini yakından anlamaya çalışmak demektir. Allah’ı yüzde yüz anlamak ya da O’nun muhteşemliğini algılamak mümkün değilse de kutsal yazılar üzerinde çalışılabilir. Şimdi bu karakter yapısını algılamaya çalışalım.





ALLAH’IN KARAKTERİ




Bizler Kutsal Kitap’tan öğrendiğimiz gibi Allah benzeyişinde yaratıldık. Ama bu benzeyiş tam bir benzeyiş olmasa gerek. Buna karşın Allah’ımızın bir takım özelliklerini kendi üzerimizde görmek mümkündür. Bunlardan bir tanesi de karakterlerimizdir. Her insanın kendine has karakteri vardır. Bu karakter özellikleri insanın esas benliğini, esas kimliğini yansıtmaktadır. Bu karakter özelliklerine bakarak bir kişi hakkında üç aşağıya beş yukarıya bir şeyler öğrenmek mümkündür. Allah’a baktığımızda her şeyin orijini olan Allah’ın karakterini de biraz olsun algılamak Allah’ın kendisi hakkında bilgi sahibi olmak, O’nu az da olsa tanıyabilmek demektir.

Bu algılayışta en çok zorlandığımız taraf kendi zihinsel algılayış ve kelimelerimizin kısıtlılığıdır. Kutsal Yazılar insan algılarına göre kısıtlı söz ve düşünce çerçevesinde ancak bizim anlayacağımız kadarını yansıtmaktadır. Bazen anladığımızı sandığımızı bile anlatmakta ya da başkalarına aktarmakta zorlanırız. İşte Kutsal Yazılar’a bakarak Allah’ın karakterini algılamak ta bazen bu duruma benzemektedir. Kutsal Kitap insan algılayışına göre ibadet ettiğimiz Allah’ı bize anlatmaya çalışır.[1] Bu çok güzel bir durumdur. Kendi algılarımız içinde Allah’ı, aslında aklın alamayacağı kadar görkemli bir varlığı algılayabilir; O’nun insanları ile ilişki kurmak istediğini, onlara kurtuluş vermek istediğini görebiliriz. Allah istediği için bu şekilde kendisini açıklıyor. Buna Allah’ın kendi vahyi diyoruz.

O zaman şu soruyu sorabiliriz. Allah nasıldır? Kutsal Yazılar’ın birçok yerinde kendisinin kutsal olduğu karşımıza yine çıkmaktadır. Allah’ımız kutsaldır:



“İlahlar arasında senin gibi kim vardır, ya RAB? Kudsiyeti celil, senalarda heybetli, harikalar yapan, senin gibi kim var?” (Kutsallığı yüce, yücelerde heybetli)

Çık. 15:11



Allah’ın kendisi gibi adı da çok kutsaldır. O kutsal olduğu için Allah halkının, putperestler gibi sahte tanrılara çocuklarını kurban etmeleri yasaklanmıştır:



“Ve ben o adama karşı döneceğim, ve onu kavmının arasından atacağım; çünkü makdisimi murdar etsin, ve mukaddes ismimi bozsun diye zürriyetinden Moleke vermiştir.”

Lev. 20:3



Kral Davut da Allah’ın isminin kutsallığını bilmektedir:



“Ya RAB Allah’ımız, mukaddes ismine ev yapmak için sana hazırladığımız bütün bu hazine senin elindendir, ve hepsi senindir.”

1. Ta. 29:16



Bütün bunların yanında Allah’ın sözleri ve vaatleri de kutsaldır:



“Çünkü mukaddes(kutsal) sözünü ve kulu İbrahim’i andı.”

Mez. 105:42



“Peygamberlerden ötürü. İçimde yüreğim kırıldı, bütün kemiklerim gevşedi; RABBİN yüzünden sarhoş adam gibiyim, ve şarabın yendiği adam gibiyim.”

Yer. 23:9



Daha önce belirttiğimiz gibi Allah’ın kutsallığı, “kutsallık” kelimesinin tam anlamında olduğu gibi farklılık, ayrıcalık anlamını içermektedir. Kutsallık O’nun karakterinin temelinde yer almaktadır. Bütün özellikleri kutsaldır. Kutsallığın kitabı tarifi şöyledir: Allah’ın davranış bütününün bir arada göz kamaştırıcı bir biçimde parlamasıdır. Işığın karanlığı yok etmesi gibi, o da bütün kötü, yok edici unsurları yargılar.”[2] Bütün bu sözlerin toplamı bütün varlıklardan ayrı, günah gibi bütün kötü kavramlardan da ayrı olduğunu göstermektedir. O tek başına bütün özellikleri ile Allah’tır.

Hanna dua ederken inandığı Allah’ın karakterini bilerek dua ediyordu:



“Kimse RAB gibi mukaddes (kutsal) değildir; Çünkü senden başka yoktur, Ve Allah’ımız gibi kaya yoktur.

1. Sa. 2:2



Buna benzer Kutsal Yazılar’da çok ayetler bulunmaktadır. Özellikle Mezmurlar bu konuda gerçekten bir çok örneğe sahiptir:



“Ey Allah, senin yolun kudsiyettedir; Allah gibi büyük ilah kimdir?”

Mez. 77:13



“İsrail evine olan inayetini ve sadakatini hatırladı; Yerin bütün uçları Allah’ımızın kurtarışını gördüler RABBE çenk ile hamd edin, Çenk ve güzel ses ile hamd edin. Çünkü o, yere hükmetmeğe geliyor; Dünyaya adaletle, ve kavmlara doğrulukla hükmedecek.”

Mez. 99:3,5,9



İşaya Allah’ın görkemi ile yüz yüze geldiğinde şu sözler işitilmişti:



“Orduların Rab’bi kuddüstür (kutsaldır), kuddüstür (kutsaldır), kuddüstür; bütün dünya Onun izzeti ile doludur.”

Yşa. 6:3



Allah’ın görkemi ile karşılaşan İşaya ilk olarak kendi eksiklikleri, günahkarlığı ve değmezliğini hissetmiştir. Çünkü Allah gerçekten her şeyden, ondan özellikle farklıdır. O çok büyük bir farklılığa, kutsallığa sahiptir. Ama diğer taraftan İşaya’da gördüğümüz gibi kutsal olan, ulaşılmaz olan Allah kendi insanına yakınlaşmış ve insanına kurtuluş sunmuştur. İşte, bu gerçek İşaya’da önümüze açılır:



“Çünkü yüksek ve yükselmiş, ebediyette sakin ve ismi Kuddüs olan şöyle diyor: Ben yüksek ve mukaddes yerde otururum, ve alçak gönüllülerin ruhunu diriltmek, ve ezilmişlerin yüreğini diriltmek için, ezilmiş ve alçak gönüllü adamlarla beraberim.”

Yşa. 57:15



Allah’ın kutsallığı demek O’nun tam, kelimelerle anlatılamaz bir biçimde temiz ve mükemmel olması demektir. Allah’ın kendisinde kötülük ve günah bulunmamaktadır. Kendisi doğruluğun, iyiliğin tam ölçütüdür. Benim izah etmeye, açıklamaya çalıştığım ve çalışırken kullandığım şu kelimeler bile bu konuyu dile getirmeye yeterli değildir.





ALLAH HALKI KUTSAL OLMALI




“Dostunu göster sana kim olduğunu söyleyeyim” tarzında atasözü birçoklarımız tarafından bilinir. Bu gerçekten çok doğru, anlamı yerinde bir sözdür. İyi insanla dostluğu olan kişilerin karakter değişimine uğraması mümkündür. Aynı şekilde daha önce de söylediğimiz gibi “üzüm üzüme baka baka kararacaktır.” Kısacası dosta benzeme başlayacaktır. Bir Mesih inanlısı olmak, Mesih’i yüreğine alıp kurtuluşa kavuşmak, Allah ile dostluğa başlamak demektir. Bu dostluk ister istemez insanı yeni bir kişi yapacaktır.[3] Allah’ın kutsallığı O’nun Ruh’unun aracılığıyla bize akar. O zaman Allah’a ait kişilerin kutsal olmalarının, Allah’ı hoşnut eden yaşam yaşamalarının gerekliliğinin nedenlerine birlikte bakalım.





1. ALLAH’IN KİMLİĞİ BİRİNCİ NEDENDİR




Eski Antlaşma’ya baktığımızda özellikle ahlakla ilgili açıklamaları verdikten sonra Allah’ın kendisini “Ben Rab’bim” diyerek tanımladığını görüyoruz:



“Her biriniz kendi anasından ve babasından korkacak; ve Sebtlerimi tutacaksınız; ben Allah’ınız RAB’İM. Putlara dönmeyin, ve kendiniz için dökme ilahlar yapmayın; ben Allah’ınız RAB’İM”

Lev. 19:34



“Ben Rab’bim” sözü Levililer 19. bölümde yaklaşık 12 kez geçmektedir.[4] Bütün bu ayetlerde bu sözcüğün tekrarlanması özellikle Allah’ın kimliğini vurgulamak içindir. Ahlaksal kurallara ya da Allah’ın istemine Allah’ın kimliğinden ötürü uyulması gerektiği söylenmeye çalışılmaktadır. O Yehova olan büyük Allah’tır. Her şeye kadir olan, her şeyin hakimi, her şeyin yaratanı ve aynı zamanda İsrail’in, yani Allah seçilmişlerinin O’na itaat için evet dedikleri yüce Allah.

Allah’ın bizim O’nun sözlerine itaat etmemizi, O’nun hoşlandığı yaşayış tarzını istemesinde başka hiçbir neden yoktur. Tek neden O’nun evrenin hakimi, Allah olmasıdır. Allahlığıdır. Allah’ımız Allah olduğu için bizim gerçekten O’nun arzuladığı ve hoşlandığı yaşamı yaşamamız gerekmektedir.





2. ALLAH BİZLER İÇİN ÇOK ŞEYLER YAPMIŞTIR




Allah zaten evreni ve dünyayı yaratmakla, insan gibi karmaşık bir oluşumu oluşturmakla mükemmellerin mükemmelini oluşturmuştur. Bütün bunların yanında daha başlangıcından beri insanları için çok, ama çok şeyler yapmıştır. Örneğin; On Emir’e baktığımızda önemli bir giriş gözümüze çarpmaktadır:



“Seni Mısır diyarından, esirlik evinden çıkaran Allah’ın Yehova ben im..”

Çık. 20:2



Allah kendisini ve kendi kurtarışını anlatmak istemektedir. Aynı şekilde insanları için bir şeyler yapmış olan ve onları kurtarmayı amaçlayan Allah aynı şekilde onların Kendisine olan bağlılığında da net olmalarını istemektedir:

“Karşımda başka ilahların olmayacak.”

Çık. 20:3



Allah kendi seçtiği halkı, insanlık içinde en zayıf insanlara örnek olan halkı Mısır diyarından kurtarmıştı. Bu kölelikten kurtarış sürekli olarak dile getirilmektedir. Aslında bu yalnızca fiziksel ve tarihsel bir kurtarış olmakla kalmaz aynı zamanda derin bir ruhsal kurtarışa da örnek teşkil ettiği için sürekli yinelenir durur.

İsrail halkı kölelikten kurtuluşunu Allah’a borçludur. Çünkü o zor durumlarında gerçekten Allah onları kölelikten kurtarmıştır. Onlara özgür bir halk olma ayrıcalığı vermiştir. Bütün güçlüklerinde yanlarında olmuştur. Ruhsal anlamda ise insanlar kendi dünyasallıklarına, benliklerine köledirler. Aslında farkında olmadan Şeytan’ın karanlık dünyasında gezinmektedirler. Allah, Oğlu Mesih İsa’nın haç üzerindeki ölümü ile bu kurtarışı kabul eden insanlar için büyük bir kurtarış sunmuştur. Bu iki olay arasında büyük bir bağlantı ve süreklilik olduğu için Allah sürekli olarak kurtarışını halkına, kendi seçtiklerine hatırlatıp durmaktadır. Demek ki, gerçekten bizi yaratan evrenin hakimi bizim için bir şeyler yapmıştır. Biz bu nedenle Allah’a kulak asmak, O’nun hoşlandıklarını, söylediklerini yapmak zorundayız:



“Buyruğa uyan çocuklar gibi olun, geçmiş günlerdeki bilgisizlik tutkularının kalıbına girmeyin. Tam tersine, sizleri çağıran kutsal olduğu gibi, siz de yaşayışınızın her ayrıntısında kutsal olun. Çünkü atalardan kalma boş yaşayışınızdan, yozlaşan gümüşle ya da altınla kurtulmadığınızı biliyorsunuz. Tersine, suçsuz ve lekesiz kuzuyu andıran Mesih'in değerli kanıyla kurtuldunuz.”

1. Pe. 1:14-15, 18-19



Mesih’e iman etmiş kişi artık Allah’a aittir. Allah’a ait olan bir kişinin de doğal olarak bir takım sorumlulukları vardır, günaha eskisi gibi kucak açması mümkün olamaz:[5]



“Hem bedeninizin sizlerde bulunan Kutsal Ruh'un tapınağı olduğunu bilmiyor musunuz? Bu Ruh size Allah tarafından verilmiştir. Kendi kendinizin değilsiniz. Bir değer karşılığında satın alındınız. Öyleyse Allah'ı bedeninizde yüceltin.

Değer karşılığında satın alındınız; insanlara köle olmayın.”

1. Ko. 6:19-20;7:23



Bu sözler bizim ne denli büyük bir sorumlulukla karşı karşıya olduğumuzu göstermektedir. Bu, kurtuluşumuz için çaba sarf etmek değildir. Ama Allah’ın bize olan lütfu karşılığında aldığımız kurtuluşu, hiç beklentisiz, karşılıksız bize sunulan lütfu değerlendirmek, değerini bilmek olayıdır. Allah gerçekten de yarattığı insanı başı boş bırakmamıştır. Gerçekten dünyayı sevmiş ve insanlarını kurtarmak için bir plan dahilinde insanlara çok şeyler yapmıştır. Allah’ın kendisinin görkeminden ötürü Allah’a itaatimiz gerektiği gibi, O’nun bizim için yaptıklarına bir yanıt olarak, bir teşekkür olarak, O’nun hoşlandığı yaşamı yaşamamız, O’nun emirlerine itaat etmemiz gerekir.





3. ALLAH KENDİSİ GİBİ KUTSAL OLMAMIZI İSTEMEKTEDİR




Biz Allah’ın söylediklerine ve yaptıklarına bakarak karakteri hakkında bir sonuca varıyoruz. Bu kendimiz için de aynıdır. Bizim davranışlarımız, sözlerimiz de içimizde olanı yansıtmalıdır. Allah İsrail’e büyük acıma ve merhamet gösterdi. Aslında İsrail’in de kendi kölelerine ve hizmetkarlarına aynı acıma ve merhameti göstermesi gerekmektedir. Çünkü ancak böylece Allah’tan alınan, başkalarına tanıklık olarak sunulabilirdi:



“Ve garibe gadr etmeyeceksiniz; siz garibin gönlünü bilirsiniz, çünkü Mısır diyarında gariptiniz.”

Çık. 23:9



Aslında kutsallık oldukça kişisel gibi görünse de aslında sonuçları toplumu ilgilendiren bir uygulamadır. Toplum içinde yapılan samimi dürüstlük, yalan söylememe, başkalarının hakkını gözetme gibi uygulamalar gerçekten bütün toplumu olumlu yönde ilgilendiren uygulamalardır. Allah “Ben Rab’bim” diyerek bu uygulamaların yapılmasını istediğine göre, bizim bunu uygulamamız hem Allah’ı hoşnut eder, hem Allah karakterini yansıtır, hem bizim itaat etmemizi sağlar, hem toplum düzeni için sağlık oluşturur. Görüldüğü gibi yukarıda sayılanlar ve benzeri şeylerin çok büyük faydaları vardır.

Yeni Antlaşma’ya baktığımızda da yine aynı kutsallık vurgulaması ile karşı karşıya kalıyoruz:



“Allah’ın istemi şudur: Kutsal kılınasınız, böylece zinadan uzak durasınız. Çünkü Allah bizi iğrençliğe değil, kutsallığa çağırdı.”

1. Se. 4:37



Kutsal Kitap boyunca Allah seçilmişleri olan Mesih İsa’da Allah’ın kurtarışına kavuşmuş insanlardan hep kutsallar olarak bahsedilmektedir:[6]



“Roma’da bulunan hepiniz, Allah’ın sevdikleri, kutsal yaşam çağrılıları! Sizlere Babamız Allah’tan ve Rab İsa Mesih’ten kayra ve esenlik gelsin.”

Rom. 1:7



Mesih inancında Allah’ın kurtarışını gönenmiş kişilerin, bir şey yapmadan aldıkları kurtuluşlarından dolayı gerçekten Allah’a sunulmuş bir yaşamla Allah’ı hoşnut edebilecekleri söz konusudur. Allah’a sunulmuş yaşam büyük bir fedakarlık örneği olsa da, Allah’ın yaptıklarına karşılık sunulabilecek en uygun şükür olacaktır. Böyle bir yaşamda Hıristiyan ahlakının uygulaması olacaktır. Şimdi şu ayete bakalım:





“Öyleyse, kardeşlerim, Allah’ın sevecenliği adına size yalvarırım: Bedenlerinizi diri, kutsal, beğenilir sunu olarak Allah’a sunun. Sunmanız gereken sağlıklı ruhsal hizmet budur. Şimdiki çağın gidişine uymayın. Tersine, anlayışınızın tazelenmesiyle büsbütün değiştirilmiş insanlar olun. Öyle ki, Allah’ın istemini, neyin yararlı, beğenilir, yetkin olduğunu öğrenesiniz.”

Rom. 12:12



Bütün bu ayetlerde yapılan çağrının kişisel olduğunu görüyoruz. Ama biraz önce bahsettiğimiz gibi uygulama kişisel ama çağrı toplumsal çağrı aynı zamanda toplumun ruhsal iyileşmesine büyük fayda vermektedir. Bunun yanı sıra Yeni Antlaşma’nın kutsal yaşama çağrı konusundaki ayetleri yalnızca kişisel değildir. Aynı zamanda bütün kilisenin kutsal yaşama çağrıldığı kolayca görülebilir:[7]



“Allah istemi uyarınca Mesih İsa'nın habercisi olmaya çağrılan Pavlus’tan ve Sostenes kardeşten Korintos'taki Allah kilisesi topluluğuna, Mesih İsa bağlılığında kutsananlara, kutsal yaşam çağrılılarına, hem onların hem de bizim Rab’bimiz olan Mesih İsa'nın adına her yerde yakaranların tümüne.”

1. Ko. 1:2



Mesih İsa’nın ölüm nedenlerinden birinin de kiliseyi kutsal kılmak olduğu unutulmamalıdır:



“Mesih’in kilise topluluğunu sevdiği ve kendisini onun yararına verdiği gibi, siz kocalar da kendi karılarınız sevin. Mesih’in amacı kilise topluluğunu suyla bu kutsal söz demektir yıkayıp arıtmak, kutsal kılmaktır. Öyle ki, kilise topluluğunu parlak, kutsal ve suçsuz durumda kendi katına eriştirsin. Ne kiri, ne buruşuğu, ne de sıradan hiçbir bozukluğu olmaksızın eriştirsin.”

Ef. 5:25-27



Kutsal Yazılar’ın birçok yerinde insanın yolunu Allah’a göre düzeltmesi, yönlendirmesi gerektiği hatırlatılmakta, bu konuda buyruklar verilmektedir. Yeni Antlaşma’da ise Mesih İsa artık Allah’ın kutsallığına tek örneğimiz olarak önümüze konulmaktadır. Allah ile yürümek Allah’tan olmayan ya da Allah normlarına uymayan yaşam biçimlerinden, kişilerden bütünüyle kopmak ayrılmak demektir. Bu kopma ayrılma onlara karşı bir cephe oluşturmak, onlardan uzak durmak olarak algılanmamalıdır. Ama düşmanı bile sevmeyi öğreten İncil’e göre onların yaşam biçimlerinden etkilenmeden kendi kutsal yaşamını yaşamak demektir. Kendi yaşamını bir sunu olarak sunmanın zorluğu bu noktada başlamaktadır. Çünkü bozuk bir toplum içinde Allah yaşamını o toplumdan kaçarak değil, o topluma tanık olarak, sabrederek, o toplumdaki kişileri severek, ama onlardan etkilenmeden yaşamaya çalışmaktır:



“Ve şimdi ey İsrail, Allah’ın RABDEN korkmaktan, onun bütün yollarında yürümekten, ve onu sevmekten, ve bütün yüreğinle ve bütün canınla Allah’ın RABBE hizmet etmekten, bugün iyiliğin için sana emretmekte olduğum RABBİN emirlerini, ve kanunlarını tutmaktan başka, Allah’ın RAB senden ne istiyor?”

Tes. 10:12



Burada doğal olarak şu soruyu sorabiliriz: Allah’ın yolları nelerdir? Gündelik yaşam içinde yaşamın getirdiği bütün noktalarda Allah’a göre karar vermeyi bilmek ve Allah’ın isteminde gündelik yaşamı, gündelik yaşam sorunlarını göğüslemektir:



“Çünkü Allah’ınız RAB, o ilahların Allah’ı, ve rablerin Rab’bi, şahısları saymıyan ve rüşvet almıyan büyük, kudretli, ve heybetli Allah’tır. Öksüz ve dul kadın için adalet eder, ve garibe ekmek ve esvap vermekle onu sever. Siz de garibi sevin; çünkü Mısır diyarında gariptiniz.”

Tes. 10:17-19



Allah bizim yegane taklit edeceğimiz varlıktır. O bizim yaratıcımızdır. Çocukların aklı başında anne babalarını taklit etmeleri gibi bizler esas sahibimizi taklit etmek zorundayız. Çünkü dünyanın anlamı ancak sahibinin elindedir. O’na yaklaşsak bizi dinlendirir:



“Göksel babanız yetkin olduğu gibi, sizler de yetkin kişiler olun.”

Mat. 5: 48



Burada yetkinlik mükemmellik anlamındadır. Mesih’in bizleri sevmesi ve kendisini yerimize bir sunu olarak vermesi Hıristiyan ahlakının temelinde var olan Allah sevgisini anlamak için çok büyük önem taşır. Bu nedenle Mesih İsa’nın bu örneği samimi bir Hıristiyan’ın ahlakında, Hıristiyan yaşamında temel kaynaktır:



“Öyleyse, sevgili çocuklar gibi Allah’a benzer olun. Mesih’in bizleri sevdiği ve bizim için kendini güzel kokulu beğenilir sunu olarak Allah’a kurban verdiği gibi, sizler de sevgi içinde yaşayın.”

Ef. 5:12



Benzer sözlerin elçi Pavlus tarafından Filipililer’e de söylendiğini görüyoruz. Filipililer’in Mesih İsa’nın yaşamını ve düşüncesini taklit etmelerini istemektedir.[8] Mesih İsa Allah’ın yaşayan Sözü, kurtarıcımız ne yaptı ise bizim de yapmamız, kurtarıcımız bazı olaylar karşısında nasıl tavır aldıysa bizim de aynı tavrı almamız gerekir. İşte Allah öğretisine dayalı Hıristiyan ahlakının temel taşları.

Buraya kadar gördüğümüz gibi Hıristiyan ahlakının temelinde Allah’ın varlığı oturmaktadır. Ayrıca Mesih İsa Hıristiyan ahlakının adeta canlı örneği olmuştur. Mesih’ten kana kana içen elçiler ise bu kutsal yaşamın dünya üzerinde ilk uygulayıcıları ve öğreticileri olmuştur. Bu nedenle elçi Pavlus kendi yaşamını da taklit edilmesi gereken yaşamlardan biri olarak ortaya koymaktadır:



“Ben nasıl Mesih’i örnek aldıysam, siz de beni örnek alın.”

1. Ko. 11:1



Elçi Pavlus birçok zaman Hıristiyanlığı bozduğu gerekçesiyle suçlanmaktadır. Oysa bu gerçeği araştırmanın en güzel yolu Mesih’in öğretileriyle elçi Pavlus’un öğretilerini ve aynı zamanda yaşamını karşılaştırma yoludur. Elçi Pavlus, gerçekten Mesih İsa’nın en iyi izleyicilerinden biri olmuştur. Özel vahiy ile kendisini elçi Pavlus’a açıklayan Mesih İsa, Pavlus’un o nefret ve kinle dolu dünyasını değiştirmiş ve Allah Sözü’nün kulu, kölesi haline getirmiştir. Elçi Pavlus’un Efendimiz Mesih İsa’dan aldığı feyz ile çeşitli uluslara Müjde’yi aksettirebildiğini ve yaşamlarına kendi örneği ile Müjde’yi ulaştırabildiğini görüyoruz. Bu Kutsal Ruh’un aracılığıyla tam bir kullanım sonucu gerçekleşmiştir. Bu nedenle Selanik kilisesi elçi Pavlus’un ve arkadaşlarının yaşamlarında Mesih İsa’yı daha net anladıklarını görebiliyoruz.



“Siz de bizi ve Rab’bi örnek aldınız. Karşılaştığınız yoğun acıya karşın, Kutsal Ruh’tan kaynaklanan sevinçle sözü kabul ettiniz. Böylece Makedonya ve Ahaya bölgelerindeki tüm inanlılara örnek oldunuz..”

1. Se. 1:67



Elçi Petrus’un ve Yuhanna’nın aynı şekilde Mesih İsa’nın örneğinde yürümeleri konusunda imanlıları teşvik ettiklerini görüyoruz:



“Böyle bir yaşama çağrıldınız. Çünkü Mesih de sizin için işkence çekti. İzinden gidesiniz diye sizlere bir örnek bıraktı.

1. Pe. 2:21



“O’nun bağlılığında durduğunu söyleyen kişi tıpkı O’nun yaşadığı gibi yaşamalıdır.”

1. Yu. 2:6



Bütün bu ayetlerde gördüğümüz gibi kutsallık Allah’ın kimliğinin bizden yansıması olarak değerlendirilmektedir. Allah’ın yaşamının taklit edilmesi ile hem Allah’ın hoşnut olması hem de O’nun Kutsal Yazıları’nın canlı olarak yaşamda yansıtılması söz konusu olur.





AHLAKİ YAŞAM İYİ BİR TANIKLIKTIR




İnsanlar genelde gördükleri şeyleri daha iyi hatırlarlar. Hiç kuşkusuz insanlar okuduklarını da kolaylıkla öğrenebilirler ama özellikle gördüklerini unutmaları daha zordur. Bizler kelimelerimizle Mesih İsa’nın sağladığı kurtarışı, Allah’ın kimliğini ve özelliklerini başkalarına aktarabiliriz. İnsanlar bu sözlerin güzel olduğunu söyleyebilirler, hatta bir müddet sözlerinizin etkisinde bile kalabilirler. Ama şu soru daima akıllarında olacaktır. Tamam, madem ki Allah seni Mesih İsa aracılığıyla kurtardı, acaba yaşamında ne değişti? Bu soruyu sormasa da çok dikkatli bir biçimde senin yaşamını izleyecektir. Eğer söylenilen sözler yaşamda görülmezse, işte o zaman etki uzun süreli olmayacak ve kişilerin yargılamaları daha net bir biçimde üzerinizde olacaktır. Demek ki, yaşamımız Mesih İsa’nın sağladığı kurtuluşumuzun en etkili ve en iyi tanığıdır. Aynı şekilde yaşamımız en güzel kanıt ve müjdecidir. Bunda hiç kuşku yoktur. Birçok insanlar bazı imanlıların yaşadıkları kutsal yaşamdan etkilenerek Rab’be gelmişlerdir, bazıları da Mesih İsa’ya iman eden kişilerin yaşamlarındaki büyük değişiklikleri gördükleri için Rab’be gelmişlerdir. Sözü paylaşma konusunda birçok konuyu etkin olarak değerlendiriyoruz da neden esas önemli olanı, yani kendi yaşamımızla Allah kurtarışını aktarmayı, Allah karakterini başkalarına yansıtmayı değerlendiremiyoruz? Mesih İsa şöyle diyor:



“Işığınız insanların önünde öyle parlasın ki, sağlıklı işlerinizi görsünler ve göklerde bulunan Baba’nızı yüceltsinler.”

Mat. 5:16



Ne yazık ki, dünyada bunun tam tersini görmek daha mümkün olmaktadır. Çünkü birçok sözde Hıristiyan, yeni yaşamı algılamadan yalnızca işlerine geldiği gibi Hıristiyanlığa sarılmışlardır. Hıristiyan inancı, kilise onlar için yalnızca başları sıkıştığında sığınabilecekleri, kendilerini ruhsal anlamda tatmin eden bir araç haline gelmiştir. Ruhsal yaşam yoktur, yaşam hala sokaktaki yaşamdır. Birçok günahı işlemeye devam ederler. Üstüne üstlük Hıristiyan olduklarını dile getirdiklerinden günahlarının sonuçları, kutsal yaşamı, Hıristiyan inancını, Mesih İsa’nın sunduğu kurtuluşun gerektirdiği yaşamını da karalayacak bir hal almaktadır. Oysa gerçekte Mesih İsa’da kurtuluş bulmuş kişi için Kutsal Ruh’ta yaşanan bambaşka bir yaşam vardır. Bu yaşam Mesih’in ışığını insanlar önünde öylesine yansıtır ki, bazen hiçbir söze gerek kalmadan insanlar Mesih’in kurtarış müjdesini bu yaşam biçimlerinden alıverirler. Hıristiyan ahlakı, felsefi ya da fanatik bir ahlak değil, Allah’ın insanına en uygun olarak sunduğu bir yaşam elbisesidir. Onda kutsallık, onda güzellik ve onda doğruluk vardır. Abartılmış ve mistik hale sokulmuş bir ahlak değil, gündelik yaşamın zorluklarını göğüsleyen, imanlı insanı taşıyan ve Allah’ı hoşnut eden bir ahlaktır. Çünkü Allah’ın oluşturduğu ahlaktır.





ÖZET




Biz her şeye kadir olan ve kutsalların kutsalı olan tek Allah’a iman ediyor ve O’nun yollarını izliyoruz. O bütün kötülüklerden, kutsal olmayan şeylerden kısacası günahtan uzaktır. Hakiki anlamda Hıristiyan inancını gönenmiş kişiler olarak bizlerin ahlaki temeli doğrudan Allah’ın kutsallığındaki derinliğimizi anlamamıza bağlıdır. Allah’ın istemi, O’nun kutsallığını yansıtmamızdır.

İnanlılar Allah’ın çağırdığı, kurtardığı ve akladığı kişilerdir. Bunlar kendiliklerinden değil, Allah tarafından aklanmış oldukları için kutsallardır. Önderi Mesih İsa olan Allah halkını oluşturmaktadırlar.[9] Bu kişiler tamamen dünyada oldukları halde dünyadan ayrılmış, ruhsal yaşamları ve imanları yönünden dünyasal yaşamdan uzaklaşmış kişilerdir. Bu Allah’ın Ruhu’nun içlerinde işlemesiyle gerçekleşmiştir. Tepe üzerindeki köyün ışıklarının birçok yerden görülmesi gibi artık onların ışıkları da birçok yerden görülmektedir.[10] Allah yaşamının canlı ve net görünümü insanları Allah’a çekmek için en etkin araç olacaktır.

Kutsallık, Allah’ın karakterini kişinin içinde geliştirerek yansıtması demektir. Bu kişinin kendi elinde olmamakla birlikte, Allah kurtarışının verdiği büyük destekle kişinin kutsallığı hedeflemesi ile söz konusu olacaktır. Kutsallığı hedefledikçe kişi gerçekten Allah kutsallığını daha çok yansıtmaya başlayacaktır. Bu nedenle bizim Mesih İsa’nın karşılıksız verdiği kurtarışı yürekten gönenmemiz ve Allah’ımıza adeta teşekkürler sunarcasına, O’na ibadet edercesine O’nun karakterini kuşanmaya kendimizi hazırlamamız gerekir. Üzerimize yeni elbise giyer gibi yeni yaşamı üzerimize giymeliyiz:



“Aldanışın yol açtığı tutkular ardından koşarak yıkıma giden önceki yaşayışınıza özgü eski kişiliğinizi atın üzerinizden. Aklınızı ve ruhunuzu tamamen yenileyin; öte yandan Allah’a benzer yaratılan yeni kişiliği kuşanın. Bu yeni kişilik gerçeğe bağlı doğrulukla ve kutsallıkla belli eder kendini.”

Ef. 4:22-24



Kutsal olma bir süreç işidir. Bugünden Allah’ın dünyayı noktalayacağı güne kadar, bir başka deyişle Efendimiz Mesih İsa’nın yeryüzüne ikinci gelişine dek sürecek bir süreç. Pavlus Selanikli imanlılara bu süreci şöyle aktarmaktadır:



“Size karşı bizim sevgimiz nasılsa, Rab sizin de birbirinize ve herkese karşı sevginizi artırsın, geliştirsin. Öyle ki, kutsallık ortamında yüreklerinizi kusursuz kılıp desteklesin. Rab’bimiz İsa’nın bütün kutsal yaşamlılarıyla birlikte gelişinde, Allah’ımız ve Babamız önünde durumunuz bu olsun.”

1. Se. 3:12-13



Allah yaşamı, bizim geçmişimizin karanlıklarını ortadan kaldıran yepyeni bir yaşamdır. Böyle bir yaşamı yaşayabilmek için, elçi Pavlus’un Korintoslu imanlılara hitaben söylediği sözlerde vurguladıklarını göz önünde bulundurmak lazım:





“Hepimiz açılmış yüzle, Rab’bin yüceliğini aynada yansıtırcasına, bir yücelikten bir yüceliğe geçerek, aynı görünüme dönüştürülüyoruz. Ruh olan Rab’bin etkisidir bu…”

2. Ko. 3:18



Bu sözlerde, Hıristiyan ahlakının temelinin ne olduğu küçük bir cümlede çok güzel açıklanmaktadır. Hıristiyan ahlakının temeli onun bunun söylediği sözler yada felsefelerle üretilen yaşam tarzı değil, doğrudan o pak ve derin pınarın, Allah’ın kutsal karakteridir.





* * *





[1]Kutsal Kitap’ta Antrofomorfik dil kullanılmaktadır. Yani anlatımlar insanın algı seviyesindedir. Allah görülmez, sonsuz ve bedensizdir. Ama aynı zamanda Kutsal Kitap Allah’ın “her şeye gücü yeten sağ elinden” bahsetmektedir (Çık. 15:16), ya da “Kutsal elinden” (Yşa. 52:10) bahsetmektedir. Bu Allah’ın fiziksel anlamda bir elinin olduğunu göstermemektedir. Burada bir mecaz söz konusudur ve Allah’ın güçlülüğü anlatılmak istenmektedir. Bu sözler fiziki anlamda algılanmamalıdır. Aynı durum Kuran’da da karşımıza çıkar. Allah’ın yüzü (Sure 55:27). Allah’ın gözlerinden bahsedilmektedir (Sure 11:37;52: 48; 54:14).

Bir başka yerde, İşaya 40:25’te “Beni kime benzeteceksiniz ki, ben ona eşit olayım?” şeklinde ifade vardır. Aslında bu meydan okuyuşta bile zaten Allah rakipsizdir. Burada insan cümleleri ve insan açıklamasına göre bir tarif söz konusudur. Bu nedenle birçok şey temeline bakılmadan olduğu gibi anlaşılmamalıdır.



[2] New Christian Dictionary of Ethics and Pastoral Theology, s. 444.



[3] 2. Ko. 5:17.



[4] 10, 12, 14, 16, 18, 25, 28, 31, 32, 33, 34, 37 ayetlere bakınız.



[5]Aynı zamanda Gal. 2:1-14:7; Ef. 2:1-10’a bakın.



[6]1. Ko. 1:2; 2.Ko. 1:1; Ef. 1:1; Flp. 1:1; Ko. 1:2.





[7]Ef. 1:4.



[8] Flp. 2:59.



[9] 1. Ko. 1:2; Ef. 5:26; 1. Pe. 2:9.



[10] Burada açıklamamız gereken bir konu vardır. Hakiki anlamda Mesih İsa’da kurtuluş bulmuş kişiler dünyadan ayrılmıştır derken; dünyadan tamamen uzaklaşmış, içine kapanık, kendi halinde mistik bir yaşam süren kişiler şeklinde algılanmamalıdır. Aslında Hıristiyanlar bir çok yönden toplumsal bir yaşam sürmektedirler. Fakirlere, yolda kalmışa yardım eden, düşküne elini uzatan, komşusunu kendisi gibi seven, onlarla çok yakın ilişki içinde bulunan, elinden geldiğince yardımcı olan, iş yaşantısında da yine iş arkadaşları ile sürekli ilişki içinde, sevecen, işini tam olarak yapan, amirlerine saygılı kısacası capcanlı bir imanlı yaşamından bahsetmekteyiz. Bu şekildeki sosyal, canlı yaşam İncil’in öğrettiği yaşamdır. Dünya ise yalnız kişinin kendisini düşünmesine itmekte ve aslında bencillik üzerine oturtulmuş bir yaşamı salık vermektedir. Bu anlamda inanlının yaşamındaki topluma kadar uzanan Allah sevgisi ve merhamet eli, dünyanın öğretisinde çok kısıtlı bir biçimdedir. Bu noktada ayrılma başlamaktadır. Burada dünyadan ayrılmayı manastıra kapanmak olarak algılamamalıdır.





2. HIRİSTİYAN AHLAKINDA KUTSAL KİTAP


GİRİŞ


Hıristiyan ahlakının temelleri bölümünü irdelerken bir yapının temelinin ne kadar önemli olduğunu belirtmiştik. Dünyada her şeyin bir dayanağı olduğu gibi Hıristiyan ahlakının dayanağı da var, o da Kutsal Kitap’tır. Kutsal Kitap olmadan Hıristiyan ahlakından bahsetmek mümkün değildir. Bu her çeşit ahlak için aynıdır. Başka inançların ya da felsefelerin temelinde de yatan, o inanç ve felsefelerin temel kaynaklarıdır. Kutsal Kitap Hıristiyan inancının temelidir. Binlerce yıllık Kutsal Yazılar’ın toplamından çıkan sonuç bu Kitap’ta anlatılmaya çalışılanları oluşturmuştur. Bu yazılar yüzlerce yıl önce ne anlam ifade ediyorsa inanlılar için bugün de aynı anlamlarını korumaktadırlar. Şimdi ahlakın Kutsal Yazılarca değerlendirilmesine bakalım.





HIRİSTİYAN AHLAKI İÇİN KUTSAL KİTAB’IN ÖNEMİ




Burada her şeyden önce Kutsal Kitab’ın ne olduğuna değinmemiz gerekmektedir. Kutsal Kitap her şeyden önce Hıristiyan inancı için en son, değişmezliğini koruyan ve Hıristiyan inancının bütün temellerini oluşturan, inanç ve ibadetin bu temellere göre yapıldığı bir kitaptır. Kısacası bu Kitap varsa Hıristiyanlık’tan bahsetmek mümkündür. Bu Kitap yoksa zaten böyle bir inanç olmayacaktır. Kutsal Kitap Hıristiyan’ın ruhsal anlamda her şeyi demektir.

Allah kendisini bu Kitap aracılığıyla insanlarına anlatmıştır. O’na iman edenleri yine bu kitaba göre yönlendirir ve dün, bugün ve yarın yine inananlarına ve dünyada Allah’ı arayanlara yalnızca bu Kitap’ı aracılığıyla konuşmakta ve konuşacaktır. Bu nedenle bu Kitap Allah’ın Sözü olarak kabul edilmekte ve evreni yaradana itaat etmek için bu kitaba göre yaşanmaktadır.

Hıristiyan inancına göre Kutsal Yazılar gerçektir. Allah kendisini insanlara tanıtmak ve kendisine iman edenlere yol ve yön göstermek için insanların anlayacağı şekilde yazıların sözleri ve karakterlerini kullanarak bu kitapla konuşmaktadır:



“İlkin şunu bilmelisiniz: Kutsal Kitap’taki hiçbir Peygamberlik Sözü özel bir kişinin yorumu değildir. Çünkü Peygamberlik Sözü hiçbir zaman insan isteğiyle ortaya çıkmamıştır. Tersine, Kutsal Ruh tarafından yöneltilen insanlar Allah’tan konuşmuştur.”

2. Pe. 1:20-21



Kutsal Kitap içinde insan manzaraları vardır. Tarihin gerçekleri, yaşanan dönemin gerçekleri, aile yaşamları, gelenekleri görenekleri ve bütün bu güncel yaşam koşulları içinde Allah ile insanların ilişkileri vardır. Sevinçler, üzüntüler, heyecanlar, korkular; zenginlik, yoksulluk kısacası güncel yaşamda hissedilen her şeyde Kutsal Kitap yerini almaktadır. Çünkü dünyada birçok şey değiştiği halde insanın gereksinimleri, duyguları değişmez. Roma İmparatorluğu yerini başka yönetim biçimlerine bırakmış, giyilen giysiler, kullanılan silahlar, ulaşım araçları, iletişim araçları değişmiş ama insanların korkuları, üzüntüleri ya da sevinçleri hala aynı şekilde varlığını korumuş ve korumaktadır. İşte Allah kendisini o günkü insan sınırlarının, algılayışının anlayacağı şekilde nasıl açıklamışsa, bugün de Kutsal Kitap aracılığıyla bizlere kendisini, tarih içinde açıklamaya devam etmektedir.

Bu yazılar sadece boş, yönsüz, salt bir tarih kayıdı değildir. Çünkü Kutsal Kitab’ın aktardığı birçok tarihi gerçek yanında söylediği, belirttiği bir başka gerçek de Allah’ın Kutsal Ruh’unun bu yazılara ön ayak olması, yönlendirmesidir. Allah’ın Ruh’unun yönlendirmesiyle bu Kitap, artık dünyasal anlamda yazılmış, bir çok yapıttan elbette ki farklı olacaktır. Kutsal Kitap artık Allah’ın vahyidir:



“Tüm Kutsal Yazı Allah esinlemesidir. Gerçeği öğretmeye, yüreği eleştirmeye, yaşamı düzeltmeye ve doğruluk yolunda eğitmeye yarar. Öyle ki, Allah adamı yetkin olsun, her iyi iş için donatılsın.”

2. Ti. 3:16-17



Allah’ın soluğu, Allah’ın esinlemesi, kısacası Allah’ın çizgisi bu yazıların tamamı içindedir. Allah bilgisinin nesillere aktarımı için Ruh Allah tarafından oluşturulmuş bir Kitaptır. Allah’ın iddiaları insanlar tarafından değiştirilemeyecek kadar güçlüdür. Allah ikide bir fikir değiştirmez. O’nun iyi ve güçlü karakterleri kendisinden kaynaklanır. Günahtan nefret eder ve kutsaldır. İşte bu noktalara gelmeye başladığımızda Allah’ın ahlakı gündeme gelmeye başlamaktadır. Nesillere, yüzyıllara hitap eden Allah’ın kendisini açıkladığı, kurtuluş ve Allah’ın yaşam planını sunduğu kitap, Allah yaşamının ahlaksal temellerini de bu noktalarda oluşturmaktadır. Günaha bakamayan, kutsal olma gibi özellikleri Allah’ın istediği ahlakı ortaya koymaktadır. O’nun karşılıksız sevgisi ve lütfu mükemmel bir ahlak yaşamı sergilemelerine de neden olmaktadır. O’nun sunduğu kurtarış planı ve Allah yaşamı konusundaki öğretişleri çağlar ve kültürler üzeri öğretilerdir. Örneğin: “Düşmanlarınızı sevin” ve “Bir yanağına tokat atana öbür yanağını da çevirmek” gibi öğretiler,[1] insanı insan yapan yaşam biçimleri bütün çağları kapsayan öğretilerdir. Bütün bu öğretiler Rab İsa’ya güvenerek Allah’ın lütfunun sonucu olan sonsuz yaşama kavuşan kişi için günlük yaşam noktaları olmalıdır. Karanlık odaya küçücük bir ışık bile girse o oda artık karanlık değildir. Bu örnek de buna benzemektedir. Bir Hıristiyan ne kadar eksikleri de olsa Kutsal Ruh tarafından her geçen gün şu ya da bu şekilde aydınlatılmaya başlamaktadır.





HIRİSTİYAN AHLAKI AÇISINDAN KUTSAL KİTAB’IN VAZ GEÇİLMEZLİĞİ




Çağların derinliklerinde her zaman Kutsal Kitab’ı kabul etmeyenler ya da Kutsal Kitap üzerinde bir takım olumlu olumsuz savlarda bulunanlar olmuştur. Özellikle Kutsal Kitab’ı geçersiz kılmak isteyenler çok ileriye gitmişlerdir. Son zamanlarda dilimizde yazılan ve Allah’ı inkar eden kişilerin kanıtlarını ortaya koyduklar yazılar birçok kitap raflarında yerini almaktadır. Bizler Hıristiyan inancını savunmak için bu savların karşısında illa güçlü kanıtlarla çıkmak zorunda değiliz. Çünkü Allah’ın oluşturduğu evrende Allah bile kendini kanıtlama gayreti içinde değildir. Çünkü görünen köy kılavuz istememektedir. Evrenin muhteşem dengesi, tarihin ilginç dehlizleri ve bütün bu dehlizler içinde hiç değişmeden sürüp giden Allah çizgisi, Allah’ın varlığını gerçekliğinin en büyük kanıtıdır. Ama zaten her insandan kendisine inanmasını beklememektedir. Buna karşın insana olan sevgisiyle lütfunu insanlığa sunmuş ve özgür irade kararlarına desteğini vermiştir. Yine de karışan beyinler bir takım sorulara yanıtlar beklemektedir. Özellikle Kutsal Kitab’ın geçerliliği ve otoritesinin günümüzün durumunda ne olduğu merak konusudur. Kutsal Kitap hala geçerliliğini koruyor mu? Hala üzerimizde bir otoritesi var mı? gibi sorular akılları kurcalamaktadır. Burada az da olsa bunlara yanıtları birlikte vermeye çalışalım.





1) Kutsal Kitap çağımızın çok öncelerinde o zamanın kültürüne hitap etmektedir. Bu nedenle günümüze ilişkin yeterli bir kaynak değildir.



Gerçekten de Kutsal Kitab’ın bazı bölümlerinde verilen örneklere baktığımızda günümüz kültüründen oldukça uzak olduğunu görmekteyiz. Bazı ahlak kuralları ya da anlayışları tamamen o günün dünyasına ait olarak karşımıza çıkmaktadır. Aynı zamanda gelişen çağdaş dünyamızın fabrikaları, mekanik gelişmeleri, ulaşım kolaylıklarının hiç birine ve çağdaş olmanın getirdiği sorunların hemen hemen birçoğuna da Kutsal Kitap içinde rastlamamız mümkün değildir.

O zaman Kutsal Kitab’ın önemi gerilerde mi kalmıştır? Yoksa gerçekten çağımızı da kapsayan Allah esini olarak yanı başımızda duran ve ruhsal yaşamımızı sürdürmemizde bize yol gösteren bir kitap mıdır?

Aslında yukarıda yazdığımız ve zaman zaman kafaları karıştıran soruların yanıtları vardır.



a) Kutsal Kitab’ın yetkisi



Kutsal Kitap daha önce değidiğimiz gibi Mesih İsa’ya iman etmiş, O’nda yeni yaşam bulmuş Hıristiyanlarca Allah’ın değişmez sözü olarak kabul edilmektedir. Kutsal vahyin insan düzeyinde, insanların anlayacağı şekilde ve yine insan örnekleri ile aktarımı olarak değerlendirilmektedir. Aslında bu kitap insan görüşleri değil, Kutsal Ruhça yönlendirilen insan sözleri ile ifade edilen ve insan yaşamı ile örneklenen Allah Kitabı’dır. Bu Kitap’ta yazılanları kaleme alan kişiler tamamen Allah’ın Ruhu’nun yönlendirişi ile bu kitabı kaleme almışlardır:



“İlkin şunu bilmelisiniz: Kutsal Kitap’taki hiçbir Peygamberlik Sözü özel bir kişinin yorumu değildir. Çünkü Peygamberlik Sözü hiçbir zaman insan isteğiyle ortaya çıkmamıştır. Tersine, Kutsal Ruh tarafından yöneltilen insanlar Allah’tan konuşmuştur.”

2. Pe. 1:20-21



Yeni Antlaşma’nın bu sözleri, Kutsal Kitab’ı diğer kitaplardan ayıran özelliği çok iyi bir şekilde dile getirmektedir. Kutsal Kitap’taki hiçbir kişinin özel yorumu değildir. Allah’ın sesini duymak isteyen kişi için özel bir sese gereksinim yoktur. Çünkü Allah kendisini Kitabı’nda peygamberler aracılığıyla ve daha sonra kendi Oğlu, Allah’ın Sözü Mesih İsa aracılığıyla anlatmıştır. Aynı zamanda Kutsal Kitap’da birçok kere “Rab diyor ki” ile başlayan ifadelere rastlamak mümkündür.[2] Aynı zamanda “Allah’ın ağzıma koyduğu.” şeklindeki girişlerde oldukça fazladır.[3]Allah eğer bir insanın ağzına sözleri koyuyor ve söyletiyorsa, bu peygamberin sözleri değil, Allah’ın sözleridir. Eğer Allah kendisi doğrudan insanlar aracılığıyla mesajlar veriyor, insanların tarihi içindeki bütün olaylar Allah’ın Sözünün aktarılmasıyla yönlendiriliyor, insanlara söz veriyor ve bu sözlerini yerine getiriyorsa, bütün bunları içeren Kutsal Kitap Allah’ın kendi sözleridir, kendi Kitabı’dır ve dolayısıyla yetkin bir Kitap’tır. Belli bir yetkisi vardır. Allah’ın söylediği doğrudur. O zaman Allah’ın Kitabı gerçektir:



“Sen adilsin ya RAB, Ve hükümlerin doğrudur.

Şahadetlerini adaletle, Ve çok sadakatle emrettin.”

Mez. 119:137-138



“Sözünün topu hakikattir; Ve her adaletli hükmün ebedidir.”

Mez. 119:1-60



“Ben gizlide, karanlık diyarının bir yerinde söylemedim.

Yakup zürriyetine: Beni boş yere arayın, demedim,

Ben, RAB, hak söyleyen, doğru şeyleri bildiren benim..”

Yşa. 45:19



“Onay kazanmış biri olarak kendini Allah’a sunmak için çaba göster. Utanç duyacak hiçbir şeyi olmayan, Allah gerçeği ile ilgili sözü doğru biçimde ele alan bir işçi olmayı amaçla.”

2.Ti. 2:15

Bütün bu sözlere baktığımızda Kutsal Yazılar’ın gerçek olduğunu görüyoruz. Allah’ın insanlığa söylemek istediği ana mesajlarının aslında bütün çağlara seslendiğini ve bütün insanlığı kapsadığını görüyoruz. Kutsal Kitab’ın içinde bulunduğu çağa hitap eden konular var, bir de o çağın olayları ile başka çağlara Allah’ın vermek istediği mesajlar var. Ayrıca bunların üstünde de her çağa yansıyan Allah’ın gerçek sözleri var. Allah’a bütün yürekle iman etmek, komşunu kendin gibi sevmek, bağışlamak, öldürmemek vb. gibi. Bu çağlara hitap açısından doğal olarak Allah’ın Mesih İsa’da sunduğu kurtuluş planı da baş köşeyi oluşturmaktadır.



b) Kutsal Kitab’ın evrenselliği



Şimdi üst paragrafta ulaştığımız noktada şunu belirtmemiz gerekmektedir; tüm çağları ve kültürleri kapsayan genel prensipler vardır. Bunların dışında belli zaman birimlerine ya da belli bölgelere hitap eden özel prensipler vardır. Kutsal Kitap içinde de bunları görmek doğaldır. Örneğin: Mısır piramitlerini inşa edenlerle, İstanbul’daki Süleymaniye Camii’ni inşa edenler, başkentimizde Atamızın kabri olan Anıt kabri inşa edenler arasında büyük bir eğitim farkı vardır. Burada bunlardan hangisinin en iyi olduğuna bakmıyoruz. Bu üç yapı da mimarlık açısından kendi çapında bir güzelliğe ve görkeme sahip. Demek istediğimiz şu: piramitler dönemindeki kültüre göre verilen eğitim oldukça farklıydı, Osmanlı döneminde de, Cumhuriyetimiz döneminde de, okullar, eğitmenler, araçlar birçok şey değişim gösterdi. Ama özellikle değişmeyen bir gerçek vardı. Bu inşaat prensipleri, inşaat hesapları o zaman kullanılan mimarinin temel prensiplerini hem Osmanlı döneminde hem de Cumhuriyetimizde kullanılmaktadır.

İşte, Kutsal Kitab’ı da bu örneğe vurguladığımızda sanırım demek istediğimiz daha net bir biçimde anlaşılabilmiştir. Matematik, geometri ve fizikte birçok kurallar değişmeden kalmaktadır. Henüz bilinmeyen yeni kurallar var elbette. Yer çekimi kanunu nasıl değişmiyorsa, suyun kaldırma gücü nasıl sürekli olarak kalıyorsa Kutsal Kitap da Allah’ın insanlığa sunduğu değişmez prensipler gibi dün, bugün ve yarın öyle kalmaktadır. Kültürler üstünde bütün insanlığa hitap etmektedir. Bu anlamda Kutsal Kitap evrenseldir. Allah sözü değişmez bir biçimde yarınlara, Mesih İsa’nın ikinci gelişine değin gider. Aynı yetkide ve aynı tazelikte kalır.

Bu konuda Kutsal Kitap’tan birçok örnekler vermemiz mümkündür. Kutsal Kitab’ın içinde insanların açgözlülüğüne ilişkin birçok örnek bulmak mümkündür. Bu örneklerden biri kral Ahab’ın yoksul bir adamın malına göz dikmesi sonucunda bu adamı öldürerek malını alması şeklindedir. Bugün bu olayın üzerinden yüzlerce yıl geçmesine rağmen gazetelerimizde okuduğumuz birçok olaylarda hala açgözlülük yüzünden işlenen cinayetlere tanık olduğumuzu görürüz. Demek ki, kral Ahab olayının temeli olan açgözlülük birçok çağda da temel sorun olarak gelmiştir. O zaman Kutsal Kitab’ın bu konu hakkında öğrettikleri hem o gün, hem de bugün için geçerlidir.[4]

Rab Mesih İsa dünya üzerinde yaşadığı dönemde özellikle din adamlarının ikiyüzlülüğüne karşı durmuştu.[5] Din dünyasında ikiyüzlülük o gün olduğu gibi bugün de büyük bir sorundur. İnsan unsurunun günahlı doğası insanların inançlarını kendi çıkarları ya da kendi tatminleri doğrultusunda kullanmalarına neden olmaktadır. Allah’ın gerçeği bile zaman zaman din adamlarınca çarpıtılıp bir gösteri aracı olarak kullanılmaya çalışılmıştır. Demek ki, Mesih İsa o dönemde bu konuda ne dediyse aynı şekilde geçerliliğini korumaktadır. Bugün cinsellik o günkü kadar insanları yoldan çıkaran bir araçtır. Cinselliği Allah çizgisi içinde kullanmak ya da kendi şehvetimizin peşinde koşmak o gün olduğu kadar bugün için de büyük bir sorundur. Kutsal Kitab’ın bu konu üzerindeki öğretileri bu konuda da çağlar üstü bir biçimde seslenmektedir.[6]

Ya para sevgisine, mal sevgisine ne demeli? Acaba insanın çağdaşlaşması bu konuya bir değişim getirmiş midir? Görüldüğü kadarıyla hayır. Hatta konu daha da derinleşmiş ama hiçbir şekilde gündemden düşmemiştir. Kutsal Kitab’ın bu konudaki öğretisi dün, bugün ve yarın taptaze bir biçimde kalmıştır.[7]

Daha bu gibi konuları irdelemek, üzerlerinde çalışmak mümkündür. Gördüğümüz gibi bugün elbiselerimiz değişik olabilir, kullandığımız araçlar çok farklı olabilir. Ama değişmeyen şey kendi temel davranış biçimlerimizdir. Buna göre Allah’ımız eski dönemlerdeki insanlara konuştuğu, seslendiği, gibi bu çağın modern insanına da yine aynı mesajları vermektedir.



2) Günümüzün birçok problemi Kutsal Kitab’ın içinde yer almamaktadır



Bu ilk bakışta yukarıdaki örneklerde olduğu gibi doğrudur. Örneğin: tüp bebek konusu Kutsal Kitab’ın içinde apaçık kesin bir yer almamaktadır. Doğum kontrol hapları, organ nakli, Borsa, Hisse senetleri, Demokratik ülke yönetimleri gibi daha birçok konu Kutsal Kitab’ın içinde açık bir biçimde almamaktadır. Ama Allah bizi düşünen bir varlık olarak yaratmıştır. Bu nedenle birçok olayın temel gerçekleri başka konularda uygulanabilir. Çağların değişmesiyle hem toplumsal yaşamın ilerlemesi, hem de bilimin yeni keşiflere ulaşması insan için önem taşıyan temellere büyük bir yenilik getirmemektedir. Örneğin: “öldürmeyeceksin” emri bütün asırları kapsamaktadır. Bugün kürtaj kişileri bebek sorumluluğundan kurtarmaktadır. Bu konu hakkında Kutsal Kitap bize açık açık konuşmamaktadır. Ama Allah’ın “öldürmeyeceksin” emri apaçıktır ve genel bir prensip olarak birçok konuda net olarak kullanılabilir. Nesillerin korunmasını, yaşamın değerini göz ardı ettiği için ve insan hayatını hiçe saydığı için kürtaj da bu hükme tabidir. Çok özel bir durum olmaksızın yanlştır.[8] Böyle çağdaş konular gündeme geldiğinde dört nokta bize yardımcı olacaktır.



i)Allah’ın verdiği aklı kullanmak[9]



ii)Kutsal Ruh içimizdedir. Mesih İsa Rab’bimiz demek ve bu imanda yaşamak, Kutsal Ruh olmadan mümkün değildir. O zaman Kutsal Ruh birçok çözülmesi güç konuda bize yardımcı olacaktır.



iii)Kutsal Kitap’ta anlatılan Allah karakterinin bilgisi bize çok büyük yardımcıdır. Örneğin: dürüst olmayan yeni bir sistem için karar vermeniz gerekiyor. Allah dürüsttür. Dürüst olduğuna göre o zaman biz O’nunla ilişkimiz var diyorsak, O’nun karakterini de örnek almak durumundayız. O zaman dürüstlük üzerine kurulmamış bir çağdaş sisteme inanlı olarak bizim katılmamız söz konusu olmayacaktır.



iv) Aynı zamanda Allah ilahiyatının gerçeklerinin oluşturduğu prensipleri geniş ve doğru uygulanmayı öğrenmeliyiz.



Eğer bizler bu dört ana noktaya göre hareket edersek, gündelik yaşamda karşılaştığımız çağdaş sorunlarımıza yanıt almış olacağız. Bu, sorunlara çözümü bizim bulmamız değil, Allah’ın öğretiş esaslarını günümüzde kullanmamızdır.

Yukarıda değindiğimiz gibi kürtaj oldukça güncel bir sorundur. Birçok kişi için yaptırıver gitsin halini almıştır. Oysa biz Hıristiyanlar olarak bu konunun karşısında yerimizi alıyoruz. Bu sonucu nereden çıkartıyoruz? İnsan yaşamına saygı olarak incelediğimiz bölümde neden kürtajı kabul etmediğimizi göreceksiniz.[10]

Ayrıca günümüzde insan cenini ile birçok yeniliklere ulaşan bir tıp ilmi söz konusudur. İlerde çocukların göz rengine kadar önceden seçmek mümkün olacaktır. Bütün bunlara biz Hıristiyanlar olarak nasıl yaklaşacağız? Görüldüğü gibi Allah’ın öğretisinin temeli anlaşılıyorsa bu temeli birçok konulara uygulamak kolay olacaktır. Zaten Kutsal Kitab’ın bütün çağlara hitap etmesi de bu noktada başlamaktadır.



3) Kutsal Kitab’ın içinde yer alan birçok ahlak öğretişi günümüzde geçerliliğini korumamaktadır



“Keskin sirke kübüne zarardır” şeklinde bir atasözümüz vardır. Halkımızın çoğu bu atasözünü anlamaktadır. Çünkü hem fiziksel olarak anlamını bilmekte hem de onun mecaz anlamda ne anlatmak istediğini bilmektedir. Ama belki sirke toplumlardan silinip unutulsaydı bu atasözünün anlamını kavramamız o kadar kolay olmayacaktı. Çünkü böyle bir ekşi maddenin gerçekten varlığından haberdar olmadığımız için küpüne zarar verip vermeyeceğini anlamakta da zorluk çekecektik. Ayrıca bunun sinirli bir insanın kendine zarar verdiği anlamına da geldiğini belki hiç mi hiç kavrayamayacaktık. İşte, bu noktada Kutsal Kitab’a karşı getirilen böyle bir eleştiriye yanıt gelmektedir. Kutsal Kitap içinde İsrailoğullarına verilmiş bazı tuhaf emirler bulunmaktadır:



“….Oğlağı anasının sütünde pişirmeyeceksin.”

Çık. 23:19



Bu bizim için oldukça tuhaf bir emirdir. Böyle bir emri nasıl uygulayabiliriz? Ya da başka bir deyişle bu emrin bizi bağlayan tarafı var mıdır?

Aslında Allah’ın bu emirle İsrail oğullarına öğretmek istediği bir prensip vardır. Bizim bu konuda bu prensibi öğrenmemiz gerekmektedir. Eğer bu prensip öğreniliyorsa uygulama görevini tamamlamış olur.

Şimdi bu emrin biraz derinini araştıralım. Arkeologlar, bu uygulamaya ilişkin bazı metinler buldular. Bunlar Suriye yakınlarında bulunan Ugarit dinsel yazıtlarıydı. Böyle bir uygulama o dönemin putperest dinsel ayinlerinden biriydi ve bereket için kullanılıyordu. Bildiğimiz gibi bütün bu gibi putperest uygulamalar İsrail oğullarının çevresinde yerleşmiş durumdaydı. Oysa Allah her şeye kadir, her tür bereketin yegane sahibiydi. O’na iman edenler Allah yerine konmuş putlara sunulan hiçbir ibadet, hiçbir uygulama yapmamalıydılar. Komşuların yanlış inançları, batıl uygulamaları, dinsel törenleri bizleri hiçbir biçimde etkilemeyecek konuma gelmeliydi.

İşte burada prensip ortaya çıkmaktadır. Önemli olan Allah’ın koyduğu inanç çerçevesi dışında dünyanın bize komşu olarak getirdiği insan kardeşlerimizin hiçbir boş inanç uygulamaları, öğretileri alınmamalı, yaşamımıza getirilmemeli, çocuklarımıza öğretilmemelidir. Bizim için oğlağın kendi sütünde pişirilmesi söz konusu değildir. Ama bu emirle gelen prensip dünyanın sonuna dek devam edecek bir prensiptir.

Buradan bir başka örneğe geçelim Mesih İsa kendi öğrencilerinin ayaklarını yıkamış ve aynı uygulamayı bizlere de emretmişti.[11] Günümüzde birçok Hıristiyan’ın bu uygulamayı yapmadıklarını görüyoruz. Bu emre itaatsizlik değil midir? Yoksa zamanla bir şeyler mi değişmiştir? Hayır, aslında ortada değişen bir şey yoktur. Dönemin kültürel örneği kullanılarak değişmez bir prensip, hem de harika bir gerçek vurgulanmak istenmiştir.

O dönemin kültüründe dışarıdan evine giren bir misafirin toz topraktan kirlenmiş ayakları evin en kıdemsiz hizmetkarı tarafından yıkanırdı. Bu misafirperverliğin bir gereği olarak yapılıyordu. Mesih İsa’nın bunu uygulamasındaki en büyük gerçek, öğrencilerine hizmet şuurunu net olarak öğretmekti.. Mesih İsa hizmet edilmeye değil, hizmet etmeye gelmişti. Aynı evdeki en kıdemsiz hizmetkar gibi kendisini alçaltarak Allah yolunda hizmet etmenin önemini gösteriyordu. Bu tamamen Allah yolundaki hizmetin bencil duygulardan ve gururdan uzak bir biçimde yapılmasına ışık tutuyordu. Burada Mesih İsa’nın görsel olarak sunduğu örneğin arkasındaki öğretilmek istenilen gerçeğin ne kadar çağdaşlığını yitirmeyecek bir gerçek olduğunu görebiliyoruz.[12] Bu prensip hiç kuşkusuz günümüzde her imanlı için çok büyük önem taşıyan sağlıklı bir prensiptir. Mesih İsa’nın ikinci gelişine dek bu uygulama tazeliğini ve güncelliğini koruyacaktır.





SONUÇ




Yukarıda bahsettiklerimizin ışığında Kutsal Kitab’ın ortaya koyduğu birçok ahlaki değerin, birçok konuya ilişkin olduğunu ve dünyadaki birçok konu içinde temel prensip oluşturduğunu görüyoruz. Buna göre Kutsal Kitab’ın getirdiği Hristiyan ahlakı dünyanın her döneminde, her bir ırk ve kültür tarafından rahatlıkla algılanabilir ve uygulanabilir. Güncelliğini yitirmiş ya da yetkisinden birşeyler kaybetmiş değildir. Aslında en büyük zorluk Kutsal Kitab’ın koyduğu prensiplerin çağlara uyarlanma zorluğu ya da bazı konuların Kutsal Kitab’ın içinde yer almaması sorunu değil, Allah’ın buyruklarına itaat etme sorunudur. Aşağıda vereceğimiz buyruklar oldukça net, açıklamaya, yoruma gerek bırakmayacak ve çevrildiği her dilde net bir biçimde anlaşılabilecek konulardır. Ama önemli olan kişinin bu buyruklara, gerçekten Allah’a itaat edip, bu buyruklar doğrultusunda yaşayabilmesidir:



“Çalmayacaksınız ve birbirinize hile ile davranmayacaksınız.”





Lev. 19:11




“Size yeni bir buyruk bildiriyorum: Birbirinizi sevin. Tıpkı benim sizleri sevdiğim gibi siz de birbirinizi sevin.”

Yu. 13:34



“Her tür acı söz, öfke, kızgınlık, gürültücülük, sövücülük ve bunların yanı sıra her tür kötülük üzerinizden gitsin. Birbirinize karşı iyi yürekli olun. Mesih bağlılığında Allah’ın sizleri bağışladığı gibi, siz de sevecenlikle birbirinizi bağışlayın.”

Ef. 4:31-32



Daha önce söylediklerimizi özetlersek, bize zor görünen konularda Allah görüşünü öğrenmemiz ve yaşamımıza almamız için Kutsal Kitab’ın temelinde söylemek istedikleri üzerinde etüd etmemiz gerekmektedir. Eğer temel prensipler bizde varsa gündelik yaşamda karşılaştığımız her yeni noktaya da ışık tutmuş olacaktır ve bizim için karmaşık noktalar oldukça azalacaktır. Yeter ki, Allah Sözü yolumuza ışık olsun. Bütün her şeyin üstünde Allah Sözünün değişmez ve Allah’tan olduğunu bilmek her şeyin başlangıcıdır. Böylelikle kitabın her çağa ve her insana hitap ettiği gerçeğini öğrenmiş oluruz:



“Ey adam, iyi olanı sana bildirdi; ve hak olanı yapmak, ve merhameti sevmek, ve Allah’la alçak gönüllü olarak yürümekten başka RAB senden ne ister?”

Mik. 6:8





HIRİSTİYAN AHLAKININ GENEL ÖZELLİKLERİ




1. KUTSAL KİTAP ÇOK ÖNEMLİ ÖNERMELERDE BULUNUR



a) Kutsal Kitap Allah’ın var olduğunu farz eder

Felsefi kaynaklarda olduğu gibi Kutsal Kitap’ta Allah’ın varlığı üzerinde bir tartışma söz konusu değildir. Çünkü Kutsal Kitab’a göre Allah tartışmasız olarak vardır. O birdir, yücedir. Her şeye kadirdir: Eski Antlaşma şu sözlerle başlamaktadır:





“Başlangıçta Allah gökleri ve yeri yarattı.”



Tek. 1:1




Mezmurlara baktığımızda iman etmeyen kişi için “aptal” ifadesi kullanılmaktadır:





“Akılsız yüreğinde Allah yoktur, dedi.”



Mez. 14:1; 53:1




Bu örneklerde görüldüğü gibi, Kutsal Yazılar Allah’ın varlığını tartışmasız olarak kabul ederek bize Allah’ı açıklamaktadır. O bize kendisini açıklamıştır ve bizim O’nun isteminde bir yaşam yaşamamızı istemektedir.



b) Kutsal Kitap bütün insanların ahlaki bir karakter ile yaratıldıklarını öğretiyor

Kutsal Kitap, doğru ve yanlış konusunda Allah’ın kendi standartları olduğunu söylemektedir. Bu nedenle bu ahlak standardı ile yaratıldık. Ama sonra düşünme yeteneğimizle iyi ya da kötü konusunda kendi yolumuzu çizmeye başlarız.

Kutsal Kitab’ın başında yaratılan ilk insanlara itaat edilecek tek bir emir verilmişti, buna karşın insanoğlu bu emre itaat etmemeyi seçti.[13] Bu zamandan itibaren insanoğlu “günaha düşmüş” ahlakı ile doğmaya başlamış oldu. Bu Allah’ın emirlerine itaatsizlik olarak kendini göstermektedir. İnsanoğlu günaha eğilimli olmuştur. Allah’ın emirlerini yerine getireceğine kendi yollarını aramayı tercih etmiştir. Bunun kanıtını dünyamızın her tarafında görmek mümkündür. Elçi Pavlus günahkar insanoğlunun bu düşük ahlak standardını şu şekilde tanımlamaktadır:



18 “Kötü tutumlarıyla gerçeğe set çeken insanların tüm Allah saymazlığına ve kötülüğüne karşı Allah’ın öfkesi gökten açıklanır. 19 Çünkü Allah’a ilişkin ne varsa onlara belirgindir. Çünkü Allah onlara açıklamıştır. 20 O’nun göze görünmeyen nitelikleri başlangıcı, sonu olmayan gücü ve Allah’lığı dünyanın yaratılmasından bu yana yapılan işlerden anlaşılmakta ve açık açık görülmektedir. Onun için, hiç özürleri yoktur. 21 Çünkü Allah’ı bilmelerine karşın, O’nu Allah olarak yüceltmediler, ne de teşekkür sundular. Tam tersine, tasarılarında boş savlara kapıldılar ve anlayıştan yoksun akılları kapkaranlık oldu. 22 Bilgelik taslarken akılsızlığa sürüklendiler. 23 Ölümsüz Allah’ın yüceliğini ölümlü insanla, kuşlarla, dört ayaklı yaratıklarla ve sürüngenlere benzer şeylerle değiştirdiler.

24 Bu nedenle, Allah onları yüreklerini tutkusunda iğrençliğe teslim etti; bu işlerle kendi aralarında bedenleri aşağılansın diye. 25 Onlar Allah’ın gerçeğini yalanla değiştirdiler; Yaradan’dan çok yaratığa tapındılar, ona hizmet sundular. Allah çağlar boyunca kutlansın. Amin

26 Bunun için Allah onları utanç verici isteklere teslim etti. Kadınları, doğal ilişkiyi doğala ters düşen ilişkiye dönüştürdüler. 27 Bunun gibi, erkekleri de kadınla doğal ilişkiyi bırakıp tutkuyla birbirleri için yanıp tutuştular. Erkekler erkeklerle utanmazlık ettiler ve sapıklıklarına yaraşan karşılığı kendi varlıklarında buldular.

28 Allah’ı bilme aşamasına gelmeyi onaylamadıklarından, Allah onları uygunsuz işler yapmaları için onaylanmayan düşünceye teslim etti. 29 Onların varlığında her tür bozukluk, aşağılık, açgözlülük, kötülük doldu taştı. Çekememezlik, adam öldürücülük, kavgacılık, düzenbazlık, bayağılık onları tepeden tırnağa dek sardı. Dedikoducular, 30 başkalarını çekiştirenler, Allah’ı çekemeyenler, onu bunu aşağı görenler, büyüklenenler, övünenler, uygunsuz işler düzenleyenler, ana baba sözü dinlemeyenler, 31 düşük düşünceliler, sözünde durmayanlar, sevgi nedir bilmeyenler, sevecenlikten yoksun kişiler. 32 Bu işleri yapanlara ölüm yaraşır diyen Allah kuralını bilmelerine karşın, bunları yalnız yapmakla yetinmezler, üstelik yapanları da onaylarlar”

Rom. 1:18-32



Din dışı ahlak anlayışının tersine,[14] Kutsal Kitap ahlak öğretişi insanın daha doğumunda bazı ahlaki temellere sahip olduğu görüşündedir. Yaradılışın güzelliği, mükemmelliği ve düzeni karşısında bütün insanlar Allah’ın varlığını kolaylıkla algılayabilmektedirler. Hem kendilerinin hem de yaşadıkları dünyanın O’nun tarafından yaratıldığını kabul edebilirler. Buna karşın, Allah’ın ahlak düzeyini kabul etme konusunda pek de gönüllü değillerdir. Allah’ı hoşnut etmek yerine kendilerini hoşnut etmeyi tercih ederler. Kutsal Kitab’ın ahlak öğretisinin temelinde, insanın günahının farkına vararak tövbe etmesi ve Allah’ın bizim için olan iyi amacına sıkı sıkıya sarılması yatmaktadır.



2. AHLAK BİLGİSİNİN TEMELİ ALLAH’IN VAHYİDİR



Kutsal Kitab’a göre doğru ya da yanlış ahlak bilgisi, antik geleneklerin, akılcı felsefelerin çalışılması ile öğrenilemez. Bu bilgiler ancak Allah’ın vahyi içinde bulunmaktadır. Allah, kendi vahyinde ahlak bilgisinin ne olduğunu yarattığı insanına bildirmiştir:



“Ve şimdi, ey İsrail, Allah’ın Rab’den korkmaktan, onun bütün yollarında yürümekten, onu sevmekten, ve bütün yüreğinle ve bütün canınla Allah’ın Rab’be hizmet etmekte, bugün iyiliğin için sana emretmekte olduğum Rab’bin emirlerini, ve kanunlarını tutmaktan başka, Allah’ın Rab senden ne istiyor?”

Tes. 10:12-13

“Oğlum, kulağını hikmete çevirerek, Ve anlayışa yüreğini meylettirerek, Sözlerimi kabul edersen, ve emirlerimi yanında saklarsan; Gerçek, eğer idraki çağırırsan; ve anlayışa sesini yükseltirsen; Eğer gümüş arar gibi onu ararsan, ve defineler araştırır gibi onu araştırırsan; Rab korkusunu o zaman anlayacaksın, Ve Allah bilgisini bulacaksın. Çünkü Rab hikmet verir; ağzından bilgi ve anlayış çıkar; Doğrular için sağlam öğüt saklar, Doğrulukla yürüyenler için kalkandır; Ta ki, adalet yollarını kayırsın, ve salihlerinin yolunu korusun. Salahı ve hakkı ve doğruluğu, evet, her iyi yolu o zaman anlayacaksın. Çünkü senin yüreğine hikmet girecek ve canına bilgi hoş gelecek;”

Sül. 2:1-11



“Ey adam, iyi olanı sana bildirdi; ve hak olanı yapmak, ve merhameti sevmek, ve Allah’ınla alçak gönüllü olarak yürümekten başka Rab senden ne ister?”

Mik. 6:8



Allah günlük hayat için doğruluk, dürüstlük, adalet için kendi sözünde bütün standartları oluşturmuştur.



3. AHLAKİ ÖĞRETİŞ GENELDE BUYRUK FORMUNDA VERİLMİŞTİR



Kutsal Kitap, Allah’ın var olduğunu tartışmasız önerdiği gibi, Allah’ın ahlak standartlarını da tartışmasız önermektedir. Kendi dünyası için yarattığı ahlak standartları üzerinde hiçbir şekilde tartışılmasını istememektedir. Kendisi yarattığı her şeyin tek sahibidir. Bu nedenle her tür standardı koymak yalnızca O’nun hakkıdır.

On Emir’in büyük bir çoğunluğu “Yapmayacaksın” ve ”Etmeyeceksin” şeklinde ifadelerle kendini göstermektedir.[15] Elçi Pavlus Selanik’te inanlılara ne yapmaları, nasıl davranmaları gerektiğini anlatırken kesinlikle neden göstermemiştir. Yalnızca Allah’ın isteminin bu olduğunu belirtmiştir:

“Allah’ın istemi şudur: Kutsal kılınasınız, böylece zinadan uzak durasınız. Öyle ki, her biriniz kendi bedenine kutsallık ve onurla egemen olsun.”



“Çünkü Allah bizi iğrençliğe değil, kutsallığa çağırdı. Bu nedenle, bu ilkeleri hiçe sayan kişi insanı değil, bize Kutsal Ruhu’nu veren Allah’ı hiçe saymış olur.”

1. Se. 4:34, 78



Burada Selanikliler’den beklenilen yaşam standardı elçi Pavlus’tan değil, doğrudan Allah’tan Selanikliler’e verilmektedir. Bu nedenle buyruk tarzındadır.

Zaman zaman da insanların Allah’ı hoşnut eden davranışları neden yapmaları gerektiği açıklanmaktadır. Elçi Pavlus, Mesih İsa’nın günahlarımız için bir sunu olduğunu dile getirerek O’na inananların da aynı biçimde günahlarına ölmeleri gerektiğini söylemektedir. Bu ruhsal anlamdaki ölümle hem günah, hem de günahın gücü yenilmiş olacaktır. Görüldüğü gibi burada neden belli standartlarda yaşamamızın gerektiği açıklanmaktadır. Eğer bizler Mesih İsa’da kurtuluşu aldığımızı söylüyorsak artık günahlı davranışlarımızın bizi yönetmesine izin vermemiz mümkün olamaz.[16]

Eğer bizler Allah’ın Kutsal Ruhu tarafından yönetiliyorsak, bedenin bütün uygunsuz işlerini ölüme bırakmamız gerekir.[17] Elçi Pavlus aynı şekilde Kolose’lileri uyarırken günahlara ölmenin Mesih İsa’da yeni ve lekesiz bir hayata dirilmek olduğunu söylemiştir.[18] Görüldüğü gibi Kutsal Kitap’ta birçok ahlakı standartlar buyruk şeklinde verilmiştir. Bu buyrukların temellerinde de güçlü bir ilahiyat bulunmaktadır.





4. İNANÇ VE AHLAK BİRBİRLERİNDEN AYRILAMAZ



Bu bize oldukça açık gelmektedir. Ama antik dönem için aynı şeyi söylememiz mümkün değildir. Örneğin: o dönemde tapınak fahişeliği gibi bir olay vardı. Buna “yaşam gücü” diyorlardı. Bütün ürünlerin bereketleri için cinselliği bir tapınış olarak kullanıyorlardı. Bebeğin oluşumunu merak ediyorlar ve buna “yaşam gücü” diyorlar ve tapınıyorlardı. “Yaşam gücüne” tapınış ise cinsel ilişkiyi getiriyordu. Bu ibadetin bir parçasıydı. Tapınak fahişeleri ise, bu tapınış için en gerekli unsuru oluşturuyordu. Eski Antlaşma, Allah’ın ahlak standartlarının dışındaki bu inanışa karşı çıkmaktadır:



“İsrail kızlarından ve İsrail oğullarından kendilerini fuhşa vakfetmiş kimse olmayacaktır. Kadın fuhşunun kazancını, yahut erkek fuhşunun ücretini, her hangi bir adak için Allah’ın Rab’bin mabedine getirmeyeceksin; çünkü bunların ikisi de Allah’ın Rab’be mekruh şeylerdir.”

Tes. 23:17-18



Antik dönem ahlak anlayışlarını öğrendikçe Allah’ın neden İsrail oğullarının farklı olmalarını istediğini daha iyi bir biçimde anlamış oluruz. Bugünkü dünyamızın da ahlak anlayışı Allah’ın anlayışından çok farklıdır. Bu nedenle Rab’bimiz, kendisine inananların farklı olmalarını istemektedir.

Allah, peygamberleri aracılığıyla esas isteminin tapınış biçimlerinden ziyade kendisini hoşnut edecek yaşam tarzı olduğunu açıklamıştır. Doğruluk, dürüstlük, adalet gibi yüksek standartlar gerçek imanla bütünleştiğinde, Allah’ı hoşnut eden bir yaşam ortaya çıkar:



“Ve ellerinizi açtığınız zaman, gözlerimi sizden gizleyeceğim; bir çok dualar ettiğiniz zaman da dinlemeyeceğim; elleriniz kanla dolu. Yıkanın, temizlenin; gözümün önünden işlerinizin kötülüğünü atın; kötülük etmekten vazgeçin; iyilik etmeği öğrenin; adaleti arayın, ezilmiş olana doğruluk edin, öksüzün hakkını koruyun, dul kadının davasına bakın. Rab diyor: Şimdi gelin de davamızı görelim; suçlarınız kırmız gibi olsa da, kar gibi beyaz olur; kırmız böceği gibi kızıl olsa da, yapağı gibi olur.”

Yşa. 1:15-18



Amos peygamberin mesajı da yine aynı mesajdır. Allah, anlamsız ibadetle ilgilenmemektedir. Eğer insanlarının yaşam tarzları O’nun düzeyine uygun değilse, ibadet boş kalmaktadır:



“Bayramlarınızdan nefret ediyorum, onları hor görüyorum, ve bayram toplantılarınızdan hoşlanmam. Yakılan takdimelerinizi ve ekmek takdimelerinizi bana arz etseniz de razı olmayacağım; ve besili hayvanlarınızdan selamet takdimelerine bakmayacağım. İlahilerinin gürültüsünü benden uzaklaştır; çünkü santurlarının ahengini de dinlemeyeceğim Ancak hak sular gibi, ve adalet kuvvetli ırmak gibi aksın.”

Amos 5:21-24



Peygamber Mika da buna benzer sözler söylemektedir. Bizler Allah’a birçok sunularla yaklaşabiliriz. Ama eğer gerçek anlamda O’nun yaşam standardı yaşamlarımızdan yansımazsa, sunduklarımızın Allah önünde değeri yoktur:[19]



“Ne ile Rab’bin karşısına çıkayım, ve yüce Allah’ın önünde iğileyim? Onun karşısına yakılan takdimelerle mi, bir yıllık buzağılarla mı çıkayım? Binlerce koçlardan, on binlerce yağ sellerinden Rab hoşlanır mı? günahım için ilk oğlumu, canımın suçu için bedenimin semeresini mi vereyim. Ey adam, iyi olanı sana bildirdi; ve hak olanı yapmak, ve merhameti sevmek, ve Allah’ınla alçak gönüllü olarak yürümekten başka Rab senden ne ister?”

Mik. 6:68



Eski Antlaşma’dan olan yukarıdaki sözler çok açık bir biçimde inanç ve ahlakın birliğini göstermektedir. Bunlar birbirlerinden ayrılamazlar. İbadet, inancımızın yansıması olarak ne kadar önem taşıyorsa, inancımızın günlük yaşama yansıması olan ahlak anlayışımız da o kadar önem taşımaktadır. İnanç ve kutsal yaşam birlikte bir anlam ifade etmektedir.

Yeni Antlaşma’nın birçok yerinde bu konu üzerinde aynı görüş paylaşılmaktadır. Romalıların 1.bölümünden 11.bölümüne kadar olan bölümlerinde ilahiyat öğretilmektedir, 12.bölümünden 16.bölümüne kadar olan bölümlerde ise öğretilerin uygulamasının nasıl olacağı dile getirilmektedir. Bir başka anlatımla teori ve pratik bir arada tam bir anlam vermektedir. Galatyalılarda da aynı yaklaşım söz konusudur. Galatyalılar 1:5-12 ilahiyat öğretişini içermektedir. Galatyalılar 5:13; 6:10 arasında ise bu ilahiyatın yaşama geçirilmesi vurgulanmaktadır.[20] Elçi Pavlus, ilahiyatçı olduğu kadar ahlak öğretmeniydi. Bizler ilahiyatı hiçbir zaman davranışlardan ayrı olarak değerlendiremeyiz. Hıristiyan ahlakı Hıristiyan ilahiyatından yansır ve hiçbir zaman ayrılamaz.



5. KUTSAL KİTAP AHLAKİ YAŞAMIN HER NOKTASINA ETKİR



Bu sayfaların içeriğine baktığımızda Allah’ın yaşamımızın her noktası ile yakından ilgilendiği sonucunu çıkarmamız mümkündür. Hıristiyan ahlakı bizim özel yaşamlarımıza ve düşüncelerimize etkimektedir. Yakınlarımızla, komşularımızla, çevremizle olan ilişkilerimiz, iyi bir vatandaş olmamız hep aynı kaynaktan etkilenmektedir. Şimdi bu konuya birkaç örnekle bakalım:



Allah evlilik yaşamımız ve aile hayatımızla ilgilenmektedir.[21]



Toplum içinde yardıma ihtiyacı olanların ve zayıf olanların korunmaya, ilgiye ihtiyaçları vardır. Allah bütün bu insanlarla aslında insan aracılığıyla çok yakından ilgilenmek istemektedir:





“Öksüz ve dul kadın için adalet eder, ve garibe ekmek ve esvap vermekle onu sever.”

Tes. 10:18



Herkes için, hem yerli hem de yabancı için aynı yasa vardır:



“Sizin için hüküm bir olacak; garip için nasılsa, yerli için de öyle olacak; çünkü ben Allah’ınız Rab’im…”

Lev. 24:22



Çalışma hayatında da, ticaret yapan insanların ticaretlerin de doğru ve dürüst olmaları, ölçülerinde hakkı gözetmeleri buyurulmaktadır:



“Hükümde, uzunluk, tartı, miktar ölçülerinde haksızlık etmeyeceksiniz. Sizde doğru terazi, doğru taşlar, doğru efa, ve doğru hin olacak; ben Mısır diyarından sizi çıkaran Allah’ınız Rab’im.”

Lev. 19:35-36



Kaybolmuş bir hayvan bulunduğunda sahibi düşman bile olsa geri vermemiz emredilmektedir.[22] Sağıra hiçbir zaman lanet okunmayacak, köre tökez olunmayacaktır.[23]

Her şeyin en önemlisi düşüncelerimizin yenilenmesi ile değişmemiz olacaktır. Rab’bin öğretisine göre, düşüncelerimizin değişmesi daha çok Allah’ın karakterini yansıtmamız demek olacaktır:



“Şimdiki çağın gidişine uymayın. Tersine, anlayışınızın yenilenmesiyle büsbütün değiştirilmiş insanlar olun. Öyle ki, Allah’ın istemini, neyin yararlı, beğenilir, yetkin olduğunu öğrenesiniz.”

Rom. 12:2





“Hepimiz açılmış yüzle Rab’bin yüceliğini aynada yansıtırcasına, bir yücelikten bir yüceliği geçerek, aynı görünüme dönüştürülüyoruz. Ruh olan Rab’bin etkisidir bu.”

2. Ko. 3:18



Allah, kendi halkının yaşamındaki her ayrıntı ile tek tek ilgilenmektedir. Eğer gerçekten O’na inananlar O’nun istemi doğrultusunda kutsal bir yaşam yaşamaya başlarlarsa, herkesten farklı olacaklardır. Hıristiyan inancının kökeninde yaşam değişimi yatmaktadır ve inanç, ibadet ve yaşamla kendisini göstermektedir. Bundan sonraki bölümde yaşamın her alanında Allah’ın istediği ahlakın nasıl etkin olması gerektiğini göreceğiz.



6. ESKİ ANTLAŞMA VE YENİ ANTLAŞMA BİRBİRLERİ İLE TAM BİR İLİŞKİ İÇİNDEDİR



Eğer Yeni Antlaşma’yı iyi bir biçimde anlamak istiyorsak, Eski Antlaşma’yı da iyice anlamamız gerekmektedir. Yeni Antlaşmada’ki birçok ahlak buyruğunun temelini de ancak Eski Antlaşma’yı anlamakla algılayabiliriz.

Örneğin; Mesih İsa Matta 19’da boşanma ile ilgili konuşurken Eski Antlaşma’ya dayalı açıklamalarda bulunmaktadır.[24] Elçi Pavlus Romalılar 1:18-32’de insanlığın günahlılığından bahsederken Eski Antlaşma’daki ahlak standartlarını temel almaktadır. Romalılar 1:20’de ise yaradılış doktrinine değinmektedir.[25] Konuyu kadın ve erkeğin günah konusunda hiçbir özürleri bulunmadığı şeklinde noktalamaktadır. Romalılar 1:23’te insanın günahlı benliği yüzünden Allah’ın yüceliğini Allah’a yakışmayan şeylere değiştirdiğini söylemektedir. Burada Tesniye 4:16-17 hatırlatılmaktadır. Yine cinsel aşırılıklar üzerinde konuşurken elçi Pavlus’un dayanağı Eski Antlaşma olmuştur.[26]

Bu örneklerde gördüğümüz gibi Eski Antlaşma Yeni Antlaşma için büyük bir temel oluşturmaktadır. Çünkü Allah’ın birçok konuda olduğu gibi ahlakı öğretişi de Eski Antlaşma üzerinden Yeni Antlaşma’ya doğru bir çizgi halinde gelmektedir. Bu nedenle Eski Antlaşmayı ne kadar iyi bilirsek, Yeni Antlaşma’yı da o kadar iyi bir biçimde bilmiş olacağız. Aynı zamanda Eski Antlaşma ile Yeni Antlaşma arasında da bazı farklılıkların olduğu unutulmamalıdır:



a) Eski Antlaşma’da Allah’ın kurtarış planı Yeni Antlaşma’da Mesih İsa ile tamamlanmaktadır

Musa’nın Eski Antlaşma yasası Mesih İsa’nın kendi kimliğinde, hizmetinde ve öğretilerinde tamamlanmıştır. Bunu Yeni Antlaşma’da net olarak görmekteyiz.[27]



b) Eski Antlaşma ile Yeni Antlaşma arasında tarihi ve siyasi zaman farkları vardır

Eski Antlaşma’nın kapsadığı zaman süresi çok daha uzundur. Birçok imparatorluğun hüküm süresini kapsamaktadır. Eski Antlaşma doğrudan İsrail oğullarını Allah’ın halkı olarak görmektedir. Allah’ın halkını bir millet olarak kabul etmektedir. Burada İsrail tek bir millet olarak karşımıza çıkmaktadır. Burada yönetim teokrasidir. Demokrasi değildir. Eski Antlaşma’da genelde İsrail’in üzerinde yönetici Allah’tır. Yeni Antlaşma’da ise İsrail’in üzerinde yönetici konumunda olan Roma İmparatorluğudur. Bu yönetim tamamen Allahsız bir yönetimdir.



c) Eski Antlaşma’nın amacı Allah’ın vahyinin açıklanması ve seçtiği halkın aracılığıyla kendisinin bütün milletlerce tanınmasıdır

Yeni Antlaşma, Allah’ın muhteşem vahyinin sonuca erdiği noktadır. Allah’ın Mesih’inin gelmesi ile birlikte, Allah’ın kurtuluş müjdesi bütün dünyaya yayılmaya başlamıştır. Yalnızca İsrail soyundan gelenler değil, Mesih İsa’ya iman eden her kişi Allah’ın halkı, buradan anlaşılacağı gibi Eski ve Yeni Antlaşma, Allah ile halkı arasında iki ayrı zaman biriminde birbirini tamamlamıştır.

Allah’ın halkı farklı durumlarla yüz yüze gelmişlerdir. Ama Allah’ın karakteri hiçbir zaman değişmemiştir. Kurtarış planında da, bu anlamda bütün Kutsal Kitap aslında temel bir ahlak öğretisini ortaya koymaktadır. Kutsal Kitap’ta Allah’ın kendi seçtiklerinden, kendi halkından beklediği kutsal olmalarıdır. Çünkü Allah’ımız kutsaldır. Allah’ın bugünkü istemi de yine o dönemden farklı değildir.





ESKİ ANTLAŞMA’NIN TEMEL ÖZELLİKLERİ




Eski Antlaşma’nın her yerinde ahlaki öğretişlere rastlamak mümkündür. Böyle bir çalışma içinde Eski Antlaşma’nın kapsadığı bütün ahlak öğretilerine değinmek mümkün değildir. Biz burada ancak belli başlı konulara değinebiliriz. Eski Antlaşma’nın en temel ahlak öğretisi tek olan Yüce Allah’a ibadettir:



“Seni Mısır diyarından, esirlik evinden çıkaran Allah’ın Yehova beni im. Karşımda başka ilahların olmayacaktır.”

Çık. 20:23



Çıkış ve Levililer kitapları Allah’ın yasalarını kendi halkına açıklamaktadır. Tesniye kitabı yasayı hem genişletir hem de kendi halkına bu antlaşmaya itaat etme mecburiyetlerini hatırlatır. Mezmur ve Süleyman’ın Meselleri gibi hikmet kitapları ise Allah halkına dünya yaşamı içinde hikmetli bir biçimde yaşayabilmeleri konusunda öğretişte bulunur ve öğütler verir. Peygamber kitapları ise özellikle Allah ile Sina dağında yapılan antlaşmaya sadık kalınması için uyarılarda bulunulan kitaplardır. Bu bölümlerle insanlara antlaşmaya sadık kalmaları önerilir. Aynı zamanda peygamberler Allah’ın gelecekte kuracağı adalet sisteminden bahsederler. Bütün bunlar Allah’ın aslında kendi halkı ile ne kadar yakından ilgilendiğini daha net bir biçimde gözlerimizin önüne sergilemektedir. Aşağıdaki noktaların incelenmesiyle de aynı şeyleri görmemiz mümkündür.





1. ANTLAŞMA VE İTAAT



Allah ve İsrail antlaşma dediğimiz özel bir ilişki ile birbirlerine bağlanmışlardır. Bu bizim bugün yaptığımız antlaşmalardan farklı bir antlaşmadır. Günümüzde yapılan her tür antlaşmada iki tarafın da aktif rol aldıklarını görmek mümkündür. Bu tarz antlaşmalarda iki taraf da katılımcıdır.

Oysa Allah ile İsrail arasında Sina dağında yapılan antlaşma bu alıştığımız tarzdaki kontratlardan farklıdır.



a) Allah ve İsrail iki eşit taraf değildir

Allah İsrail’i seçmiştir. Bu durumda İsrail’in Allah’a verebileceği ne vardır? Demek ki, bu yapılan antlaşmada bir taraf her şeye sahip olan taraftır. Öbür tarafsa hiçbir şey ortaya koyamamaktadır. Böyle bir antlaşmanın önerisi bile Rab tarafından gelmiştir:



“Rab’bin sizi sevmesi ve sizi seçmesi bütün kavmlardan daha çok olduğunuz için değildi; çünkü bütün kavmlardan az idiniz; fakat Rab sizi sevdiği, ve atalarınıza ettiği andı tutmak istediği için Rab sizi kudretli elle çıkardı, ve kölelik evinden, Mısır kıralı Firavunun elinden sizi kurtardı. Ve bil ki, Allah’ın Rab, Allah olan odur, kendisini sevenler, ve emirlerini tutanlar için bin nesle kadar ahdi ve inayeti koruyan.”

Tes. 7:79



b) Bu antlaşma itaat için bereket itaatsizlik için lanet getirmektedir

Allah İsrail’in Allah’ı olmak konusunda oldukça ciddidir ve aynı zamanda aynı ciddiyetle İsrail’i de kendi halkı olarak görmek istemiştir. Tesniye 28’de iki liste bulunmaktadır. Bu listelerden ilki İsrail’in Allah’ı dinlemesi karşısında elde edeceği bereketlerin listesidir.[28] İkinci listede ise, İsrail’in itaatsizliğinin getireceği lanet listesidir. Eğer İsrail Allah’ı unutursa, o zaman bütün bu listedeki bereketsizlikler üzerlerine olacaktır.[29] Bu noktada İsrail oğullarının antlaşmayı unutmamaları gerekmektedir. Tesniye’yi[30] okuduğumuzda göreceğimiz gibi, Rab her zaman her şeyi açık bir biçimde ortaya koymak istemektedir. Allah önünde hiçbir şey gizli değildir. Allah’ın İsrail’le yaptığı antlaşmada da İsrail’den gizlenilen hiçbir şey yoktur.



c) Allah’ın ahlakı öğretişleri izlenmesi zor değildir

Musa kendi halkına bu buyrukların izlenebilir buyruklar olduğunu söylüyordu. Allah’ın buyrukları O’na inananların bulamayacakları uzaklıkta değildir. Allah’ın buyrukları vahyi aracılığı ile herkese ulaşmıştır:



“Çünkü bugün sana emretmekte olduğum bu emir senin için güç değildir, ve senden uzak değildir. O göklerde değildir ki, diyesin: Kim bizim için göklere çıkacak ve bizim için onu alıp getirecek ve bize işittirecek ki, onu yapalım? Ve o denizden öte değildir ki, diyesin: Kim bizim için denizin ötesine geçecek, ve bizim için onu alıp getirecek, ve bize işittirecek ki, onu yapalım? Fakat yapasın diye o kelam sana çok yakındır, ağzında ve yüreğindedir.”

Tes. 30:11-14



Allah’ın yolları her zaman kolay yollar değildir. Bu yollarda her zaman Allah’ın yardımına ihtiyacımız vardır. Antlaşma, insanlara zorla kabul ettirilebilecek bir şey değildir. İnsanlar Allah’ın antlaşmasına seçilmişlerdir:



“Ve Musa gelip kavma Rab’bin bütün sözlerini ve bütün hükümlerini anlattı; ve bütün kavm bir sesle cevap verip dediler: Rabbin söylediği bütün sözleri yapacağız.

Ve ahit kitabını alıp kavmın karşısında okudu; ve dediler: Rabbin bütün söylediklerini yapacağız, ve dinleyeceğiz.”

Tes. 24:3,7



Bu anlamda Eski Antlaşma’nın ahlakı karakteri Allah ile kendi halkı arasındaki antlaşma ilişkisinden kaynaklanmaktadır. Bu antlaşmanın temeline göre Allah’ın kendi insanından beklentileri vardır. Seçme krallık kahinleri olarak kabul edilecek bir halk olacaktır. Aynı zamanda yalnızca Allah’a hizmet, ibadet ve O’nu hoşnut edecek bir halk olacaktır. Böylelikle dünya bu seçilmiş halka bakarak Allah’ın yüceliğini, bereketlerini daha da yakından görmüş olacaktır:



“Ve Musa Allah’ın huzuruna çıktı, ve Rab onu dağdan çağırıp dedi: Yakup evine böyle diyeceksin, ve İsrail oğullarına bildireceksin; Mısırlılara ne yaptım, ve sizi nasıl kartal kanatları üzerinde taşıdım, ve sizi kendime getirdim, gördünüz. Ve şimdi, eğer gerçekten sözümü dinleyecek ve ahdimi tutacaksanız, bana bütün kavmlardan has kavm olacaksınız; çünkü bütün dünya benimdir; ve siz bana kahinler melekutu, ve mukaddes millet olacaksınız. Senin İsrail oğullarına söyleyeceğin sözler bunlardır.”

Çık. 19:36



2. ON EMİR



Ahlak konusunda On Emir dediğimiz buyruk zinciri çok önemlidir. İsrail oğulları Sina dağı eteklerinde iken Allah bu emirleri Musa aracılığıyla halkına vermiştir.[31] Aynı buyruklar Tesniye bölümünde birkaç ilave bölümle tekrarlanmaktadır. Bunun amacı Kenan diyarına girmeden önce İsrail oğullarına buyrukları bir kez daha hatırlatmaktır.[32]

Bu etkin özet buyruklar toplamı Allah’ın kendi halkından beklentisini açıklamaktadır. Bu buyruklar iman, ibadet ve yaşam alanlarını kapsamaktadır. Bu buyruklarda Allah’ın varlığının, O’na olan ibadetin, İsminin, O’na ait olan günün kutsallığını öğretmektedir. Aynı zamanda evliliğin ve ailenin, insan hayatının, varlığının ve gerçeğin değerli olduğunu öğretmektedir. Bu genel olarak iki bölüme ayrılmaktadır:

Birinci bölümdeki emirler, Allah ile ilişkimizi düzenleyen emirlerdir. Eğer Allah ile ilişkilerimiz düzenli değilse, ahlak hayatımızın da düzenli olmasını bekleyemeyiz.

İkinci bölümdeki emirler ise İnsanlar ile olan ilişkilerimizi düzenleyen emirlerdir.



1. “Benden başka Allah’ın olmayacak.”

Allah tek olan ve yüce olan Rab’dir. Bu nedenle yalnız O’na hizmet eder, O’nu yüceltir ve O’na saygı gösteririz. Yaşamlarımızı da yalnız O’nun için yaşarız.



2. “Ne gökte, ne yerde hiçbir şeyin suretini kendin için bir put olarak yapmayacaksın.”

İsrail’in etrafında bulunan bütün milletler kendi elleri ile yaptıkları putlara tapınmaktaydılar. Ama Allah’ın halkı İsrail bu milletlerden farklı olmalıydı.



3. “Allah’ın adını boş yere ağzına almayacaksın.”

Allah’ın adı kendisini, karakterini, kim olduğunu ifade etmektedir. Bu isim çok ciddi bir isimdir ve boş yere kullanılamaz. Birçok millet o dönemde de hatta bu dönemde de kendi tanrılarının adını adeta sihirli bir sözcük gibi söylemektedirler. Oysa her şeye kadir olan Allah’ın adı bu şekilde kullanılamaz. O en kutsal en değerli isimdir. Yerli yersiz bu ismi kullanmak demek, ismin sahibine olan inancın değerini kavrayamadığımız anlamına gelmektedir.



4. “Sebt gününü hatırlayıp o günü kutsal olarak tutacaksın.”

İş, Allah tarafından bize verilen armağanlardan biridir. Yalnız çalışma bizi köle konumuna düşürmemelidir. Dinlenme de Allah tarafından bize verilmiştir ve çok gereklidir. Hem çalışarak hem de dinlenerek bedenlerimizi koruyabiliriz ve aynı zamanda Allah’ı yüceltebiliriz.

Bu dört emrin arkasından gelen altı emir insanlarla olan ilişkilerimizi düzenlemektedir. Eğer bizler bu emirleri tam olarak dinlemezsek o zaman doğal olarak insanlarla olan ilişkilerimizde sorunlar yaşamaya başlarız. Allah’ı sevmede en büyük ikinci adım insanları sevmektir.





5. “Annene ve babana saygı göstereceksin.”

Burada yalnız babaya ya da yalnız anneye sevgiden, saygıdan bahsedilmemektedir. Hem anneye, hem de babaya saygı söz konusudur. Sağlıklı bir ailenin temeli sağlıklı bir biçimde anne, baba ve çocuklar arasındaki sağlıklı ilişkide yatmaktadır. Bu nedenle aile yapısını koruyabilmek için elimizden gelen her şeyi yapmamız gerekmektedir.





6. “Öldürmeyeceksin.”

Allah’ın gözünde yaşam çok değerlidir. O yaşamın sahibidir. Birisini öldürmek Allah’ın kendi benzeyişini yok etmek anlamına gelir. Buna hem kendini öldürme, hem kürtaj hem de ötenazi dahildir.[33]



7. “Zina etmeyeceksin.”

Allah’a göre evlilik çok kutsaldır. Zina yalnızca karşıdaki kişiye karşı bir günah değil, doğrudan Allah’a karşı işlenilen bir günahtır.[34]



8. “Çalmayacaksın.”

Herkesin sahip oldukları kendine aittir. Bu nedenle başkalarının mallarına el uzatılmamalı, zorla ellerinden alınmaya kalkışılmamalıdır. Bu nedenle başkalarının mallarına çok saygı göstermemiz gerekir.



9. “Komşulara karşı yalan tanıklıkta bulunmayacaksın.”

Doğruluk Allah için çok değerlidir. Sürekli doğru konuşmak bazen bizi zor durumda bırakabilir. Bazen birkaç küçük yalanın yaşamımızı kolaylaştırabileceği gibi yanlış bir saplantıya düşeriz.[35] Allah doğrudur ve doğrunun sahibidir. Bu nedenle doğruluktan ayrıldığımız her zaman Allah’ın karakterinden uzaklaşırız.

10. “Tamah etmeyeceksin.”

Bu en içteki düşüncelerimizi etkileyen bir oluşumdur. Gerçekten başkasının sahip olduklarına göz dikiyor muyuz? Allah bizden sahip olduklarımızla yetinmemizi istemektedir. Başkalarının sahip olduklarına özenmek beraberinde kıskançlık gibi başka günahları da getirir.

Eğer herkes bu emirleri dinleseydi dünyamızın hali gerçekten çok farklı olacaktı. Böyle bir farklı dünya içinde ailelerimiz memnun ve daha emin bir ortam içinde olacaklardı. Artık evlerimizin kapılarını bile kilitlememize gerek kalmayacaktı. Ticaret yaptığımızda da hiçbir kaygı çekmeyecektik. Toplum içinde birçok konuda da çok rahat olacaktık.

Bildiğimiz gibi Allah kutsal bir yaşam istemektedir. Kendisinden kendi kutsal karakterinin İsrail oğullarından yansımasını istemektedir. Böylelikle kutsallığı bütün dünyaya yansımış olacaktı.

Tekvin 12:3’te Allah, büyük bir millet yapacağı konusunda İbrahim’e söz vermektedir. Allah, İbrahim aracılığıyla dünyayı bereketlemek istediğini de söylemektedir. Allah’a itaat eden İsrail’i gören halkın ne diyeceğini okuyalım:[36]



“Ve onları tutun ve yapın; çünkü kavmların gözünde o sizin hikmetiniz ve anlayışınızdır; onlar bütün bu kanunları işitecekler, ve gerçek bu büyük millet hikmetli ve anlayışlı bir kavmdır, diyecekler. Çünkü, kendisini her çağırdığımız zaman Allah’ımız Rab bize yakın olduğu gibi kendisine böyle yakın Allah’ı olan hangi büyük millet vardır? Ve bugün önünüze koymakta olduğum bütün bu şeriat gibi o kadar adil kanunları ve hükümleri olan hangi büyük millet vardır?”

Tes. 4:68



Allah’ın niyeti milletlerin İsrail aracılığıyla kendi görkemini görmesiydi. Çünkü İsrail kutsal millet ve kahin krallığı özelliğini taşıyordu. Ama ne yazık ki İsrail bu görevi yerine getirme gücünden yoksun kaldı. Başka milletler gibi oldular. Bugün dünya Allah’ın görkemini kilise aracılığıyla görecektir. Bu nedenle kilise gerçek anlamda Allah’ın görkemini, kutsallığını, karakterini yansıtmalıdır.

Burada durup düşünmemiz lazım, gerçekten Allah’ın görkemini yansıtıyor muyuz?





YENİ ANTLAŞMA AHLAKININ TEMEL ÖZELLİKLERİ




Eski Antlaşma’da olduğu gibi, Yeni Antlaşma üzerinde de ancak özet olarak bir etüd yapmamız mümkün olacaktır. Çünkü zaten kitabımızın tamamı Kutsal Kitap ahlakını anlatmaya çalışmaktadır. Şimdi burada Yeni Antlaşma ahlakının temel özelliklerine bakalım:



1. ALLAH’IN KRALLIĞINA İLİŞKİN MESİH

İSA’NIN ÖĞRETİŞİ



Mesih İsa, kendi gelişi ile birlikte Allah krallığının yeryüzünde başladığını vaaz ediyordu. O’nun krallıktan kastı yeryüzündeki krallıklarla tam olarak aynı anlamda değildir. Allah’ın krallığı tamamen O’nun seçtiklerinden oluşturduğu halkını ruhsal anlamda yönettiği bir krallıktır. Kişiler Mesih İsa’yı kurtarıcı ve Rab olarak kabul ettikleri takdirde bu krallığın bir ferdi olmaktadırlar. Bu krallığın ferdi olmak demek, ruhsal anlamda insanın yüce Yaratıcının karakterini yansıtmaya başlaması demektir. Bu yansıtma Mesih’in krallığını bütünleştireceği ana dek sürecek bir gelişim sürecidir. Çünkü Allah’ın krallığı Mesih İsa’nın gelişi ile başlamakta ve O’nun ikinci gelişine dek gelişim göstermektedir.

Mesih İsa’nın bütün öğretişlerinde yüksek bir ahlaki öğretiş vardır. O’nun halkı bu öğretişlerin yansıtıcısı olma durumundadır.

Yukarıda değindiğimiz gibi, O’nun halkı olmak Mesih İsa’ya tövbe ve imanın bir sonucudur. Mesih İsa, krallığı hakkında da geniş açıklamalarda bulunmaktadır.[37] Kaybolan oğul anlatısı da yine O’nun krallığının özelliğini anlatan bir anlatımdır. Bu örnekte Baba’nın iyiliği ve cömertliği dikkat çekicidir. Aynı zamanda oğulun tövbesinin de altı çizilmelidir.[38]



2. SEVGİNİN ÖNEMİ



Eski Antlaşma’da Allah’ın O’nun kendi halkına olan sevgisi değişmez ve sonsuzdur.[39] Allah bol bol bağışlayan ve seven olarak tanımlanmaktadır.[40] Burada seçtiği halkı için olan sevgisinin çok daha farklı bir sevgi olduğunu unutmamak gerekir. Allah’ın sevgisinin sonsuzluğu konusunda da birçok bölümü bulmak mümkündür.[41] Allah’ın sevgisinin farklı şekillerde açıklamasını gösteren oldukça farklı ayetler vardır:



“Çünkü Allah dünyayı o denli sevdi ki, biricik Oğlu’nu verdi. Öyle ki, her kim O’na iman ederse yok olmasın, sonsuz yaşama kavuşsun.”

Yu. 3:16



“Sevgili kardeşlerim, birbirimizi sevelim. Çünkü sevgi Allah’tandır ve seven kişi Allah’tan doğmuştur. Allah’ı bilendir. Sevmeyen kişi Allah’ı bilmeyendir. Çünkü Allah sevgidir. Allah’ın bize sevgisi şununla belirgin oldu: Biricik Oğlunu dünyaya gönderdi; O’nun aracılığıyla yaşayalım diye. Sevgi bundadır. Biz Allah’ı sevmedik. Doğrusu, O bizleri sevdi ve günahlarımızı gidermesi için bağışlamalık olarak Öz Oğlu’nu gönderdi. Sevgili kardeşlerim, eğer Allah bizleri böylesine sevdiyse, biz de birbirimizi sevmek zorundayız.”

1. Yu. 4:7-11



Birçok kişi sevgiden, sevginin öneminden konuşup durmaktadır. Elbette sevgi çok önemlidir. Ama sevgiden bahsederken hangi çeşit sevgiden bahsettiğimizi bilmemiz gerekmektedir. “Sevgi” sözcüğü çok farklı anlamlara gelmektedir.

Antik Grekçe’de sevgi sözcüğü dört ayrı sözcükle ifade edilmektedir. Yani sevgi dört çeşide bölünmüş. Yeni Antlaşma yazarlarının sevgi sözcüğünü kullandıkları yerde sevginin ne tür olduğu da belirgindir. Bizler de bunu net olarak anlayabilmemiz için şimdi bu sözcükleri görelim:



Eros: Bu sözcük cinsel sevgiyi, tutku ile yanıp tutuşan sevgiyi ifade etmek için kullanılmaktadır. Tamamen cinsel tatmini arayan, şehvetle bağlantılı bir sevgi çeşididir. Özellikle yunan tanrılarının o meşhur ahlaksızlıklarını anlatmak için kullanılmıştır. Bu sözcük Yeni Antlaşma içinde kullanılmamaktadır. Çünkü yalnız zevk için yapılan bir cinselliği içermektedir.



Stergo: Bu özellikle anne, baba ile çocuklar arasındaki doğal sevgiyi ifade etmek için kullanılan sevgi sözcüğüdür. Bu sevgi türü evcil hayvanlara beslenen sevgiyi de kapsamaktadır.



Phileo: Bu sözcük ise daha çok dostluğu, arkadaşlığı hoşlanılan biri ya da bir şeyi ifade için kullanılan sözcüktür. Örneğin: bir filozofun hikmeti sevmesi ifadesindeki sevgi de yine bu sözcükle ifade edilebilir. Bu sevgi sözcüğü aynı zamanda karı koca arasında, kardeşlere olan sevgi gibi doğal aile sevgisini de içerebildiği gibi, ruhsal aile sevgisi içinde kullanılmaktadır.



Agape: İşte Yeni Antlaşma içinde en çok kullanılan sevgi sözcüğü budur (116 defa kullanılmıştır). Allah’ın bizimle olan ilişkisini, Allah’ın kendi Oğlu’na olan sevgisini ifade eder. Bu her zaman veren ve hiçbir zaman karşılığı beklemeyen sevgidir. Allah bizler iyi insanlar olduğumuz için bizi sevmemektedir. O bizi kendisi sevgi olduğu için sevmektedir. Bu sevgi değişken duygulara, davranışlara bağlı olmayan sevgidir. Bu sevginin içeriği hedeflediği şeyi hedeflenenden bir şey beklemeden sevmesidir. “Allah bizi hak etmediğimiz halde sevmektedir” sözcüğü buna güzel bir örnek oluşturmaktadır. Aslında “aşkın gözü kördür” derler. Burada sanki bu halk deyişinin yansıması söz konusudur. Çünkü aşık olan, gerçek anlamda seven kişi sevdiğinin hatalarını görmez. Ama Allah’ın insanına olan “agape” sevgisinin farkı, kulunun hatalarını gördüğü halde yine bir kör aşık gibi sevmeye devam etmesidir. Bizi sevmesinde en büyük etmen yine kendi karakteridir.

İncil’in Yuhanna bölümünde Mesih’in bize olan sevgisinin, Baba’nın kendisine olan sevgisi kadar olduğu anlatılmaktadır.[42] Mesih İsa bu nedenle kendi öğrencilerine “birbirinizi sevin” buyruğunu vermiştir. Rab Mesih İsa’ya en büyük buyruğun ne olduğu sorulduğunda şöyle cevap vermiştir:



“Allah’ın Rab’bi tüm yüreğinle, Tüm canınla, tüm anlayışınla seveceksin.” En önemli olan ve başta gelen buyruk budur. İkincisi de bununla eşit değerdedir: İnsan kardeşini kendin gibi seveceksin.” Mat. 22:37-39



Burada sevgi sözcüğünün geçtiği yerde “agape” kullanılmaktadır. Yani karşılıksız sevgi. İşte bizler Allah’ı bu şekilde bir sevgi ile sevmeliyiz. Bütün aklımızla, bütün kalbimizle ve kuvvetimizle. O’nun sevgisi yalnızca inananlara değil, inanmayanlara, düşmanlarımıza kadar uzanmalıdır:



“Komşunu seveceksin, düşmanına kin besleyeceksin, dendiğini duydunuz. Ama size derim ki, düşmanlarınız sevin ve size baskı yapanlar için dua edin. Öyle ki, göklerdeki Baba’nızın oğulları olasınız. Çünkü O güneşini hem kötülerin, hem iyilerin üzerine doğdurur ve yağmurunu hem doğruların, hem eğrilerin üzerine yağdırır.”

Mat. 5:43-45



Bu kavram özellikle o çağ için oldukça yeni bir kavramdır. O dönemlerde insanlar yalnızca kendi ailelerini ve çevrelerini seviyorlardı. Rab İsa’yı ölüme götürecek kadar olan bu sevgi ise karşılıksız olan sevgiydi. O kendisini haça götürenleri bile bağışladı.[43] Hiçbir ahlak ölçütü Mesih İsa’nın yukarıdaki satırlarda öğrettiği şekilde yüksek değildir. Ancak Allah’ın bu tarz sevgisini tadanlar bu şekilde bir sevgiyi algılayıp başkaları ile paylaşmayı bilebilirler:[44]

“Sevgili kardeşlerim, birbirimizi sevelim. Çünkü sevgi Allah’tandır ve seven kişi Allah’tan doğmuştur, Allah’ı bilendir. Sevmeyen kişi Allah’ı bilmeyendir. Çünkü Allah sevgidir. Allah’ın bize sevgisi şununla belirgin oldu: Biricik Oğlu’nu dünyaya gönderdi; O’nun aracılığıyla yaşayalım diye. Sevgi bundadır. Biz Allah’ı sevmedik. Doğrusu, O bizleri sevdi ve günahlarımızı gidermesi için bağışlamalık olarak Öz Oğlu’nu gönderdi. Sevgili kardeşlerim, eğer Allah bizleri böylesine sevdiyse, biz de birbirimizi sevmek zorundayız.”

1. Yu. 4:7-11



Bazı kişileri sevmek oldukça zordur. Allah yüreklerimize Kutsal Ruh’unu döktükten sonra bu sevilmesi zor kişileri sevmeye başlarız. Böylelikle Allah’ın sevgisi yaşantımızdan yansımaya başlar.[45]



3. ALTIN YASA



Mesih İsa’nın buyruklarından biri o dönemin Yahudi din önderlerince de çok iyi bilinen bir yasaydı.[46] Yahudi din önderlerinin bu yasayı genelde algıladıkları form negatif formdu. Yani; “Sana yapılmasını istemediğini, başkalarına da yapma.” Ama Rab Mesih İsa, o dönemin bu ünlü ahlak ilkesini aldı, değiştirdi ve pozitif bir formatta sundu:



“Sana yapılmasını istediğin bir şeyi sen de başkalarına yap.”

Mat. 7:12



Bu Rab Mesih İsa’nın ahlakı kavramını oldukça güçleştirmektedir. Biz başkalarının bize yapmasını istemediklerimizi, bizde başkalarına yapmadığımızda aslında hiçbir şey yapmaz hale geliriz. Ama Rab’bin öğretişinde kendimiz kadar başkalarını da kollama söz konusudur. Bu gerçekten yüksek bir standardı oluşturmaktadır.





4. AMAÇLANAN İYİ ŞEYLER



Yeni Antlaşma içinde nasıl davranmamızı belirleyen listeler vardır. Allah’ın Ruhu tarafından yönetilen insan karakterinde görülmesi gereken “meyveler”den bahsetmektedir. Bu listelerde sevgi sözcüğünün önemi özellikle vurgulanmaktadır:

“Bunlara karşı Ruh’un ürünü sevgi, sevinç, esenlik, sabır, iyi yüreklilik, iyilik, içten bağlılık, yumuşak huyluluk, tutkulara üstünlüktür.”

Gal. 5:22-23



Elçi Pavlus’un Koloseliler’e mektubunda, iyi karakteri yansıtan benzer bir liste bulunmaktadır. Bu listede de en önemli yer yine sevgiye ayrılmıştır. Çünkü bütün her şeyi birbirine bağlayan sevgidir:



“Öyleyse Allah’ın seçilmişleri, kutsal yaşamlılar ve sevilenler olarak, sevecenlikle dolu bir yürek, iyilik, alçak gönüllülük, yumuşak huyluluk ve sabır kuşanın. Birbirinize karşı sabırlı davranın; birinin öbürüne karşı bir yakınması varsa, birbirinizi bağışlayın. Tıpkı Rab’bin sizlere bağışladığı gibi, siz de bağışlayın. Bunların tümü üzerine, yetkinlik yaşamının başı olan sevgiyi kuşanın.”

Kol. 3:12-14



Bu liste sevgi, esenlik ve barıştan konuşmaktadır. Her şey buradan akmaktadır. Bütün bunların hepsi ben merkezli yaşamın karşıtıdır.[47] Biz aynı zamanda akıllarımızı ne ile doldurmamız gerektiğini de Yeni Antlaşma’dan öğreniyoruz:



“Özetle, kardeşlerim, aklınızı erdemli ve övgüye değer ne varsa ona yorun: Gerçek, saygılı, doğru, pak, güzel, onurlu olan ne varsa.”

Flp. 4.8



Düşündüklerimiz çok önemlidir. Bilgisayarlarda bir çöp merkezi vardır. Zaman zaman bilgisayarlarımızı temizlememiz gerekmektedir. Bu nedenle bilgisayarlarımızı ne ile yüklediğimiz de çok önemlidir. Aynen bu örnekte olduğu gibi bizim aklımızı da iyi şeylere yöneltmemiz çok büyük önem taşır. Aklımız da bir bilgisayara benzediği için iyi şeylerle doldurduğumuzda onun işlevi de oldukça verimli olacak ve bizlere saydam, saf bir yaşam yaşama olanağı sağlayacaktır.[48]

Yeni Antlaşma’da kilise önderlerini de yönlendirecek bir liste bulmak mümkündür:



“Bu durumda gözeticinin anlatılan nitelikleri taşıması gerekir. Yaşamı suçsuz, bir tek kadınını kocası, davranışında ölçülü, ağırbaşlı, saygın, konuksever, öğretmeye yetenekli, içki tutkusundan uzak, kaba kuvvetten arı, tersine iyi yürekli, kavgacılıktan, paraya tutsaklıktan iğrenen, evini sağlıklı yöneten, çocuklarını bağımlı ve her bakımdan saygılı yetiştiren biri olmalı.”

1. Ti. 3:23



Burada gördüğümüz kilise önderlerinin ahlak standartlarının yaşadıkları çevrenin üstünde olması gerçeğidir.[49]



5. KÖTÜ ŞEYLER DIŞLANMALIDIR



Dışlanması gereken kötü şeylerin listesi, hedeflenmesi gereken iyi olan şeylerin listesinden daha uzundur. Bu o dönemin ahlak durumunu göstermektedir. Bu listeler üç ana noktaya ayrılmaktadır:



a) Cinsel günahlar

Bütün arkeolojik ve tarihsel kanıtlar o dönemin cinsel ahlaksızlıklarının ne denli bol ve yaygın olduğunu ve özellikle toplum tarafından kabul gördüğünü göstermektedir. Eşcinsellik, zina gibi cinsel ahlaksızlıklar halk arasında normal olarak karşılanmaktaydı. Burada her şeyden önce kişinin kendini tatmin etmesi düşünülüyor ve ahlak sorumluluğu göz ardı ediliyordu. Bu tarz cinsellikle iyi bir yemek yemek aynı düzeyde görülüyordu. Eğer biz Yeni Antlaşma’nın bu konudaki öğretilerini iyi algılamak istiyorsak, o günkü toplumun yaşantı biçimini de çok iyi anlamamız gerekmektedir.[50] Elçi Pavlus’un cinsel ahlak konusundaki öğretilerinin oldukça radikal ve devrimci nitelikte olduğunu görürüz. Cinsel ahlaksızlığın her türü Yeni Antlaşma’da yasaklanmaktadır:



“Hakka aldırmazların Allah hükümranlığnı miras almayacaklarını bilmez misiniz? Kandırılmayın. Fuhuş yapanlar, yalancı tanrılara tapanlar, zina edenler, oğlanlar, oğlancılar, hırsızlar, açgözlüler, sarhoşlar, sövücüler, kapkaççılar Allah hükümranlığını miras almayacaklar.”

1. Ko. 6:9-10



“Zinadan kaçının. İnsanın işlediği başka her günah beden dışıdır. Ama zina eden öz bedenine karşı günah işler. Hem bedeninizin sizlerde bulunan Kutsal Ruh’un tapınağı olduğunu bilmiyor musunuz? Bu Ruh size Allah tarafından verilmiştir. Kendi kendinizin değilsiniz. Bir değer karşılığında satın alındınız. Öyleyse Allah’ı bedeninizde yüceltin.”

1. Ko. 6:18-20



“Aranızda zinanın, her tür iğrençliğin ya da açgözlülüğün sözü bile edilmesin. Kutsal yaşamlılara özgü tutuma ters düşer bunlar.”

Ef. 5:3



Bu ayetlerde de gördüğümüz gibi bedenimizi nasıl kullanacağımız konusunda dikkatli olmamız gerekmektedir. Bedenimiz de yalnızca Allah’ı yüceltmek için kullanılmalıdır.



b) Dilin günahları

Günümüzde olduğu gibi elçi Pavlus’un günlerinde de dedikodu, kötü konuşma ve sözler oldukça yaygın olarak kullanılmaktaydı.[51] Bu nedenle elçi Pavlus, Efes’teki imanlıları uyarmaktadır:



“Ağzınızdan hiçbir yararsız söz çıkmasın. Tam tersine, yapıcılığa katkıda bulunabilen, dinleyicilerin canına can katan yararlı söz neyse o konuşulsun.”

Ef. 4:29



“Kirli davranış, saçma sapan ya da kaba söz hiç yakışık almayan bir biçimsizliktir. Bu tür işlere gireceğinize Allah’a şükran sunun.”

Ef. 5:4



Kilisede hiçbir tartışma olmamalı ve kilise liderleri birbirlerine karşı kalkmamalıdırlar.[52] Elçi Pavlus’un Timoteos’a yazdığı öğüde bakın:



“Akılsız, asılsız tartışmalardan yüz çevir. Bunların sürtüşme doğurduğunu bilirsin. Rab’bin uşağı sürtüşmeye kapılmamalı, herkese uysal davranmalıdır; öğretebilmeli, kötülüğe katlanabilmeli…”

2. Ti. 2:23-24



Dilimizi nasıl kullandığımıza dikkat etmeliyiz. Dilimiz çok güçlü bir silahtır. Bununla insanları bina ederiz ya da yerin dibine geçiririz. Elçi Yakup’un söylediği gibi; aynı dille hem Rab’bi yüceltebilir hem de başkalarını kötü sözlerle yerebiliriz. Bu nedenle bir imanlının dilini kullanmayı öğrenmesi en büyük iç disiplinden biridir.[53] Söylediğimize dikkat etmek çok önemlidir.



c) Sosyal günahlar

Hareketlerimiz hem kendimizi hem çevremizi çok etkilemektedir. Bir inanlı için başkalarını kötü yönde etkileyecek her hareket yasaklanmaktadır. Örneğin tembellik:



“Aranızda bazılarının vakitlerini düzensizlikle geçirdiğini duyuyoruz. Bunlar çalışmamak bir yana, herkesin işine de burunlarını sokuyorlar. Rab İsa Mesih’in yetkisiyle onları öğütleriz: Serinkanlılıkla çalışıp ekmek paralarını çıkarsınlar.”

2. Se. 3:11-12



Aynı şekilde birçok sosyal olmayan davranış da yine ağır bir dille reddedilmektedir.[54] Eğer kilise içinde herhangi biri bu davranışlardan birine kalkışırsa Allah’ın müjdesine, Mesih İsa’nın ismine zarar getirmiş olacaktır:



“Hayır. Size kendisiyle yakınlık kurmamanızı yazdığım kişi, kardeş diye bilinirken zina eden, açgözlülüğüyle tanınan, yalancı Tanrılara tapan, sövücü, sarhoş ya da kapkaççı kişidir. Böyle biriyle yemek bile yemeyin,”

1. Ko. 5:11



İmanlının günlük hayatının İncil’e uyması çok ama çok büyük önem taşımaktadır. Görüldüğü gibi Yeni Antlaşma’da da oldukça önemli ahlak öğretişleri bulunmaktadır. Eğer bir kişi Mesih İsa’yı izlemek istiyorsa ve özellikle Allah’ın krallığının güç ve sevincini yaşamak istiyorsa, o zaman kendisini yüksek ahlak standartları için hazırlamalıdır.





ÖZET




Kutsal Kitap ahlakının kaynağı Rab’bin karakteridir. Eski Antlaşma insan ilişkilerinde adalet, merhamet ve gerçekten bahsederken insani felsefelere dayanmamaktadır. İsrail’in antlaşmaya dayalı imanı adalet, merhamet ve gerçek Allah’ın kendi karakterinden kaynaklanmaktadır. Peygamberler toplum içindeki doğru hareketlere yaptıkları çağrıda Allah’ın karakterini anlatmaktadırlar. Allah’ın karakterine göre fakirlere, dullara ilgi göstermenin gerekliliğini anlatmaktadırlar. On Emir bir buyrukla değil, önemli bir kalıp sözle başlamaktadır:

“Seni Mısır diyarından, esirlik evinden çıkaran Allah’ın Yehova Ben im.”

Çık. 20: 2



Allah’ın kendileri için yaptıklarına şükrandan ötürü, iyi davranışlar doğal olarak ortaya çıkarlar.

Yeni Antlaşma’da bunu bulmak mümkündür. Mesih İsa’nın bizim için yaptıklarından ötürü bizler de Allah’ı hoşnut edecek şekilde davranmayı yürekten arzulamalıyız. Bu nedenle elçi Pavlus, Kolose’deki imanlıların gökte olan şeylere gözlerini dikerek kendi kötü yollarından vazgeçmelerini söylemektedir. Çünkü Mesih İsa’ya iman eden kişiler artık Mesih İsa ile dirilmiş kişilerdir. Aslında bu kişilerin ruhsal anlamda dünyanın günahlılığı ile alakası kalmamıştır:



“Eğer Mesih’le birlikte dirildinizse, yücelerdeki şeyleri arayın. Allah’ın sağında, Mesih’in oturduğu yerde olanları isteyin.”

Kol. 3:1



Ahlak ve din gerçekten birbirine bağlı iki kavramdır ve bu kavramları birbirlerinden koparmak mümkün değildir. Kutsal Kitab’ın ahlakını yaşamak ancak Allah ile Mesih İsa aracılığında ve Kutsal Ruh’un gücünde olan ilişki sonucu mümkün olabilir.





* * *





[1] Luk. 6:27-35.



[2] Örn. Tek. 1:3, 6, 9, 11, 14, 20, 24, 26, 29 ve Say. 15:1, 37; 17:1, 10; 18:1, 8, 20, 25; 19:1. Bu bölümlerin Allah Sözü’nün kendisinin Allah Sözü olduğu hakkındaki tanıklığını veren bölümlerden sadece ikisinin olduğunu görürüz. Bu örnekleri çoğaltmak mümkündür.



[3] Örn.: Say. 22:38; Tes. 18:18-20; 1. Kr. 17:24; Yer. 1:9; 29:31-32; Hez. 2:7.



[4] 1. Ko. 21.



[5] Mat. 23.



[6] Tek. 19; Rom. 1:26-27.



[7] 1. Ti. 6:10.



[8] “Kürtaj” bölümüne bakınız. s. 70



[9]Genelde akıl Allah’tan değilmiş gibi davranılmakta ve inanç konusu gündeme geldiğinde akıl gündem dışı bırakılmaya çalışılmaktadır.



[10] “İnsan Yaşamına Saygı” 3. Bölüme bakınız. s. 63



[11] Yu. 13:1-17.



[12] Mar. 10:45.



[13] Tek. 2:15-17; 3:1-19.



[14] “Din Dışı Ahlak Sistemleri” 12. Bölüme bakınız. s. 515



[15] Çık. 20:1-17.



[16] Rom. 6:1-23.



[17] Rom. 6:18:17.



[18] Kol. 3:15.



[19] Mez. 51:15-17.



[20] Gal. 5:136:10. Aynı yaklaşım elçi Pavlus’un diğer mektuplarında da görülmektedir: Ef. 46 ve Kol. 2:20; 4:6’da da aynı noktalar vardır.



[21] “İnsan İlişkileri” 4. Bölüme bakınız. s. 127



[22] Çık. 23:45.



[23] Lev. 19:14.



[24] Mat. 19:4 ile Tek. 1:27’i ve 5:2’yi karşılaştırın. Aynı zamanda Mat. 19:5 ile Tek. 2:24.



[25] Tek. 1 ve 2; Mez. 19:16.



[26] Lev. 18:22-23.



[27] Mat. 5:17-20; Rom. 3:21-31; Ef. 3:7-12.



[28] 28:1-14



[29] 28:15-68



[30] Özellikle 28-30 bölümleri.



[31] Çık. 20:2-17.



[32] Tes. 5:6-21.



[33] Bu ve benzeri konular için “İnsan Yaşamına Saygı” 3. Bölüme bakınız. s. 63



[34] “İnsan İlişkileri” 4. Bölüm s. 127 ve “Cinsellik” 5. Bölüme bakınız. s. 193



[35] “Gerçek ve Yalan” 6. Bölüme bakınız. s. 245



[36] Zek. 8:20-23.



[37] Mat. 13’teki anlatıma bakınız.



[38] Luk. 15:11-32.



[39] Çık. 15:13; 20:6; 34:7 ayetlerine bakınız. Aynı zamanda Hoşea kitabıda bu konuya örnek bir kitaptır.



[40] Say. 14:18-19.



[41] 1. Ta. 16:34,41; Mez. 107.



[42] Yu. 15:9-17.



[43] Luk. 23:32-34.



[44] 1. Ko. 13.



[45] Rom. 5:5.



[46] Bu Rab İsa’dan önce 4. yy.a kadar inmektedir, D.Guthrie, “İntroduction to the NT’ s. 905.



[47] 2. Pe. 1:57.



[48] Rom. 12:2; 2. Ko. 10:45.



[49] Tit. 1:78.



[50] “Cinsellik” 5. Bölüme bakınız. s. 193



[51] Rom. 1:29-30; 2. Ko. 12:20.



[52] 1. Ti. 3:3.



[53] Yak. 3:3-12. Sül. 18:21 ile karşılaştırın.



[54] Çalma reddedilmektedir: Ef. 4:28. Tamah putperestlikle eş değerde görülmektedir: Kol. 3:5. Sarhoşluk kötü bir şey olarak değerlendirilmektedir: 1. Ti. 3:3; Tit. 1:7.





3. İNSAN YAŞAMINA SAYGI


GİRİŞ


Yaşam her insanın Allah’tan edindiği en değerli veridir. Bir lütuftur. Yaşam adeta evrenin en gizemli oluşumudur. Allah’ın varlığının capcanlı bir kanıtıdır. Allah’ın yaşama bakışı oldukça hassas ve gizem doludur. Adeta bir ressamın resmine, bir heykeltıraşın heykeline gösterdiği hassasiyet örneğinde olduğu gibi Allah’ta yarattığı insanına, yaşama aynı hassasiyeti göstermektedir. Bir bahçıvanın kendi çiçekleri ile ilgilenmesi onlara büyük bir ilgi ile yaklaşması ve onlar hakkında kararlar vermesi bu örneğe bir başka bakış açısı sunabilir. Bütün bunlarla anlatmak istediğimiz Allah’ın bize eğilmesi, bizimle ilgilenmesidir.

Yaşamın sahibi yaşama çok büyük önem vermektedir. Bir papatyanın mevsiminde açmasından tutun da, mevsiminde ağaçların yaprak dökmesine kadar her şey uyum içinde yerli yerine oturtulmuştur. Allah için yaşam çok önemlidir. O’nun yarattığı şaheserler olarak yaşam bizim içinde çok önemli ve çok değerli olmalıdır. Çünkü yaşamın kaynağı yaşamı böyle değerlendirmektedir. Bizim geldiğimiz kaynak böyle değerlendiriyorsa, bizim de yaşamı aynı önemle değerlendirmemiz gerekmektedir. Bu nedenle her tehdit, yaşama yönelik her tehlike, yaşamı yok etmeye yönelik her adım çok ciddi bir şekilde değerlendirilmelidir. Kutsal Kitap bize yaşama karşı saygı duymamız, ona değer vermemiz için yeterli öğretileri sunmaktadır. Yaşam Allah’tandır. Yaşamı yaratan Allah’tır. Allah yaratıcıdır. Allah Değerlidir. O’nun yarattığı her şey sanat şaheseridir, hem değerlidir, hem de saygı gerekmektedir. Bu zorunlu olduğumuzdan, kendi yaratılış doğasındandır.





İNSAN YAŞAMININ DEĞERİ




Kutsal Kitab’ın en önemli öğretilerinden biri yaşamın değeri üzerine olan öğretisidir. Yaşamın değeri üzerine olan öğreti incelendiği zaman, özellikle insan yaşamının Allah önünde çok değerli olduğu kesin olarak görülmektedir. Bütün insan yaşamının değerli ve kutsal olmasının iki önemli nedeni vardır.



1. ALLAH YARATICIDIR VE İNSAN

YAŞAMININ TEK SAHİBİDİR



Allah yalnız dünyanın değil, bütün evrenin yaratıcısıdır. Kendi sınırlı düşünce yapımızla her ne kadar algılayamazsak da Allah’ın yaratıcılığı bilimin her adımında keşfettikleri ile gözlerimizin önüne serilmektedir. O muhteşem yaratıcı evren içinde yarattığı dünya ile, dünya içinde yarattığı insanla ve insanın içinde insanı oluşturmak için yarattığı bütün sistemlerle adeta evren içinde evren yaratarak yarattıklarını da şaşkınlığa düşürmektedir:



“Ve RAB Allah yerin toprağından adamı yaptı, ve onun burnuna hayat nefesini üfledi; ve adam yaşayan can oldu.”

Tek. 2:7



Bu ayette bize yaşamın ve ilk nefesin Allah’tan geldiği anlatılmaktadır. Bu yaşamın yegane sahibi Allah’ın kendisidir. Başlangıç ve Son olan Allah yaşam sahibi olduğu yaşamın yaradılışını da çok güzel bir biçimde göstermiştir. O yerin toprağından adamı yaptı sözlerinde bir çömlekçi gibi insana şekil verdiğini dile getirmektedir. Toprakta kalsiyum ve demir gibi daha birçok madde bulunmaktadır. İnsan vücudunda da bu maddeler bulunmaktadır. Yani insan toprak gibidir ve yaradılışından yaşamının her noktası Allah’a döndüğü ana dek ve sonrası hep o görkemli Yaratıcısının yetkisindedir. Kendisine ailesi ile ilgili üzücü haber geldiğinde Eyüp bu gerçekle burun buruna gelmişti:





“Rab verdi, ve Rab aldı; Rab’bin ismi mübarek olsun.”


Eyu. 1:21




Elçi Pavlus’un Atina’daki sözlerinde de aynı şeyi dile getirdiğini görüyoruz. Bu sözlere göre, Allah soluğun ve solukla bütünleşen dipdiri bir yaşamın yegane sahibidir. Allah olmaksızın bizim varlığımız söz konusu bile olamazdı. Allah vardır ve biz varız. O evrenin sahibi, biz o evren içinde soluklandırılmış canlarız.[1] Bu nedenle hangi dinden, hangi kökten, soydan, ırktan, sosyal durumdan, eğitimden, başarı düzeyinden, yaştan (ya da insanların verdiği her ne düzey olursa olsun) her bir insan kesinlikle Allah önünde çok ama çok değerlidir.

Yaşama ve özellikle insan yaşamına verdiği bu değer bütün çağları etkileyen On Emr’in bir maddesi olan “Katletmeyeceksin” sözüyle de Allah tarafından iyice belirginleştirilmiştir.[2]

İbranice’ye baktığımızda “öldürme” anlamına gelen yedi ayrı fiil bulmak mümkündür. Özellikle Allah’ın bu buyruğunu insanlara ulaştırmak için kullandığı sözcük kişisel düşmanların öldürülmesi anlamını içiren bir sözcüktür. Yani bu sözcükte özellikle kasten, önceden hazırlayarak öldürme anlamı yatmaktadır.[3] Yaşamın yaratıcısı ve sahibi O olduğuna göre yaşama son verme yetkisine de sahip olacak ancak Kendisidir. Hiçbir insanoğlu bir başka insanoğlunu öldürme yetkisine sahip değildir. Yalnız belli suçlar nedeni ile insanın yasalar tarafından ölüm cezasına çarptırılması ayrı bir konudur.[4] Yaşam Allah tarafından bağışlanmıştır. Toplumların rolü, bu görkemli eseri korumak, yaşamın değerini ve kutsallığını her zaman koruyup el üstünde tutmak olmalıdır.

Yaşamın kaynakçası bizim dışımızdan gelmektedir. Bizim de içinde olduğumuz evrenin sahibinden. O zaman her insanın yaşama hakkı vardır. Bu hakkı Allah kişiye sunmuştur. Ancak Allah o hakkı alabilir.[5]Bu saygı gerçek arzulanan çağdaş toplumu oluşturur. Özellikle Allah’a saygı duyan toplumlar, Allah’ın bu buyruğuna ve yaşam değeri konusundaki öğretisine saygı gösterdikçe toplumsal anlam da gelişir. Eğer yaşama verilen değer Allah’ın bakış açısına göreyse o toplum insan hakları konusunda en gelişmiş toplumların başında yer alacaktır. Çünkü Allah tarafından verilen değer anlaşılmaksızın ne kadar kural yapılırsa yapılsın sonuç yine hüsranla noktalanacaktır.



2. İNSAN ALLAH’IN BENZEYİŞİNDE YARATILDI



Allah’ın Kutsal Yazılar’da öğrettiğine göre insan kendi benzeyişine göre yaratılmıştır:[6]



“Ve Allah insanı kendi suretinde yarattı, onu Allah’ın suretinde yarattı; onları erkek ve dişi olarak yarattı.”

Tek. 1:27



Burada “Allah benzeyişi” olarak geçen ifadeyi iyi anlamak gerekmektedir. Burada Allah’a benzemek, eski dilde söylendiği gibi “Allah’ın suretinde” yaratılmış olmak, her bakımdan Allah gibi olmak demek değildir. Böyle bir şey Allah’ın birliğine ve yüceliğine hakaret etmek demektir. Allah kutsaldır. Kendisi hiçbir yaratığa benzemez, yaratılmamıştır. Zaten vardır. O Ruhtur. Bizse yaratılmış bir insanız. Fiziksel bedenleri olan yaratıklarız. Ama görkemli yaratılış tablosunda Allah’ın fırçasından çıkmış bir yapıtız. O’nun düşüncesinden, O’nun yaratıcılığından oluştuk. O zaman bu anlamda O’nun benzeyişindeyiz. Adeta O’nun yeryüzünde temsilcisiyiz. O’nun varlığının gözle görülen örnekleriyiz. Aynı zamanda O’nun varlığına kendimiz tanık oluyoruz. Allah yaşayan dipdiri bir Allah’tır. Bizler O’nun verdiği yaşamla duyarak, hissederek, düşünerek adeta O’ndan çok ama çok küçük bir yansımayız. Allah düşüncenin, his ve duyguların, aklın ve mantığın kaynağıdır. Aslında bütün bunların bir küçücük örneği bizlere verilmiştir. Bu nedenle biz bu benzeyişte kendimize bir pay buluyoruz.[7]

Bunu arkeologların keşfettikleriyle daha iyi bir şekilde anlayabiliriz. Arkeologlar bazı yörelerde kralların heykellerini bulmaktadırlar. Bu krallar genellikle bu yöreleri feth etmiş bulunan krallardır ve kendi varlıklarına tanık olsun diye kendi heykellerini yaptırıp bu bölgelere koymuşlardır. Böylelikle halk kendi yörelerinin sahibi olan kralı yakından hissedebilirler. Genelde bu heykellere hakaret edenler, saygısızlık gösterenler, kırmaya kalkanlar kralın egemenliğine karşı gelmiş gibi değerlendirilmektedirler. Bu asırlarca bu şekilde değerlendirilip durmuştur.

İnsan da aynı şekilde bir tanık olarak dünyada Allah’ın görkemli varlığının bir simgesi olarak durmaktadır. Asla ve asla insan Allah’ın kendisini tam olarak yansıtamaz. Ama O’nun varlığını, yaratıcılığını, görkemini sürekli olarak yansıtır. Bu nedenle insana olan en ufak bir hakaret, saldırı yukarıda anlattığımız kral heykelleri örneğinde olduğu gibi Allah’a olan saldırıdır. Dünyasal anlamda baktığımızda saygı duyduğumuz kişilere ait olan heykellere, bir takım eşyalara ya da buna benzer şeylere yapılan en ufak bir saldırıyı kabul edemiyorsak ve tarihte de bu böyle değerlendirildiyse nasıl olur da Allah’ın şaheseri olan bir insana saldırı söz konusu olabilir? Aşağıdaki ayetlerde Allah insan yaşamına değer verilmesine ne denli önem verdiğini net bir biçimde açıklamaktadır. Bu açıklama insanların anlayacağı bir biçimde dile getirilmiştir:



“Ve gerçek sizin kanınızı, canlarınız için arayacağım; her hayvanın elinden onu arayacağım; ve insanın elinden, yani, her adamın kardeşinin elinden, insan canını arayacağım. Her kim adam kanı dökerse, onun kanı adam eliyle dökülecektir; çünkü Allah kendi suretinde adamı yaptı.”

Tek. 9:56



Ayetlerin ışığında değerlendirdiğimiz gibi bizler Allah’ın temsilcisi olarak yeryüzünde bize verilen süreç içinde yaşamlarımızı sürdürüyoruz. Ancak O’nun istediği zamanlarda ve biçimlerde O’na, kısacası geldiğimiz kaynağa geri dönüyoruz. Allah’ın yarattığı her insan Allah benzeyişinde olduğuna göre bize Kutsal Kitab’ın öğrettiği ilk öğreti o insana ve onun yaşamına saygı göstermemiz ve değer vermemizdir. Hele hele bu yaşama son vermeye kalkmamız en büyük günahtır. Bu hem o insana karşı hem de o insanı yaratan Yüce Yaradan’a karşı bir günahtır.





SONUÇ




Yaşamın değeri ile ilgili öğretiş diğer insanlara karşı davranışlarımızın temelini oluşturmaktadır. Kutsal Kitab’a ve Kutsal Kitab’ın Allah öğretilerine kulak veren her kişinin, davranışlarının temelinde Allah kelamının izi belirginleşir. Fiziksel yaşama Allah Yaşamını ekleyerek insanı insan yapan tada ulaştırır. O zaman yaşamın değeri konusunda Kutsal Kitap öğretisinde öğrendiklerimizi kısaca şöyle sıralayabiliriz:



a) Her insanın Allah tarafından yaratıldığını ve bu nedenle Allah önünde çok değerli olduğunu unutmamalıyız. Bu nedenle her birimiz Allah önünde, Allah’ın oluşturduğu yaşama saygı göstermek ve bu yaşamı korumak için elimizden geleni yapmak gibi bir sorumluluk altında olduğumuzu bilmeliyiz.



b) Kasten hiç kimseye zarar vermemeli ve eziyet etmemeliyiz. Çünkü böyle bir şey yapmak Allah benzeyişine zarar vermek demektir.



c) Hiçbir zaman bir hayata son verme kararını almamalıyız. Bu Allah tarafından tamamen yasaklanmıştır.



d) İnsan yaşamının değerinin Allah tarafından yaratılmış olmakta yattığını iyice anlamalıyız. İster zengin olalım ister fakir, ister güçlü ister zayıf, ister sağlam ister sakat bizler Allah önünde aynı değere sahip olan kişileriz. Bu nedenle bir zengine gösterdiğimiz saygının aynısını bir fakire, bir güçlüye verdiğimiz değerin aynısını bir zayıfa da vermemiz gerekmektedir. Bir toplumun gelişmişliği o toplumun zayıf insanlarına verdiği değerde belirginleşir.



Hıristiyan ahlakının temelinde kişilerden başlayarak topluma yükselen bir iyileştirme etkisi vardır. Bu kişilerin davranışlarını kendi kendilerinin ayarlama gücünde değil; inancın temelinde ve öğretisinde var olan etki ve özellikle Üçlü Birliğin üçüncü kişiliği olan Kutsal Ruh’un güç ve görkemli bir şekilde bizde varolup işlemesidir.

İnancın temelindeki kurtuluş müjdesi alındıktan ve Rab Mesih İsa ile birlikte yepyeni bir yaşam başladıktan sonra Allah’ın kilisesinde, Mesih’in bedeninde olgunlaşma sürekli bir biçimde devam eder. Bu gün be gün Rab İsa’ya benzemek demektir. Kutsal Ruh’tan alınan diri su kaynağı, Allah’ın kurtarışını başkalarına da taşır durur. Kutsal Ruh’un yardımıyla ve aracılığıyla Kutsal Kitap’taki öğretiler artık kişi yaşamını doğrudan etkilemeye başlamıştır.[8] Hıristiyan ahlakı dediğimiz yaşam tarzı işte bu noktada biçimlenmeye başlamıştır. Allah’ın bütün insanlara olan kurtuluş mesajı, değişmiş insan yaşamlarında artık görünmektedir. Müjde, değişmiş insanların yaşamlarında görülmektedir. Hem sözle, hem değişik ve kutsal bir yaşamla müjde dünyayı etkiler.

Bu etkileşimin temel öğretilerinin başında yer alan İnsan Yaşamına Saygı öğretisi derin düşünüldüğü zaman ne denli etkin bir yaşam öğretisi olduğu anlaşılır. Rab Mesih İsa’da Allah’ın kurtarışını edinmiş Hıristiyan, artık bütün insanlığa doğal insandan çok farklı bakmağa başlamıştır. Bütün insanlık Allah’ın benzeyişinde yaratılmıştır. İnsana saygı tek yaratıcı olan Allah’a saygıdır. İşte Rab İsa’da kurtuluşa ermiş, Kutsal Kitab’a inanan ve ona göre yaşamını yönlendiren inanlının dünyaya bakışı bu şekilde değişmiştir. Bu Allah öğretisinde yaşayan Hıristiyanlarla dolu bir dünyanın çehresinin olumlu anlamda ne kadar farklı olacağı hiç kuşkusuzdur. Bugün ismen Hıristiyan ülkelerde ya da diğer ülkelerde olsun böylesine bir anlayışa rastlanmamaktadır. Bunun tek nedeni Mesih İsa’nın gerçek anlamda yüreklerde olmaması, Kutsal Ruh’un o devrim yapan gücünün işlemesine izin verilmemesidir. Doğal olarak Allah kitabı Allah’ın istediği yaşam olsun diye sürekli olarak okunmamaktadır. Bu nedenle Allah yaşamının o insan yaşamına değer veren öğretisi de ne yazık ki göz ardı edilmektedir.





KÜRTAJ




Bildiğimiz gibi kürtaj, günümüzde oldukça yaygın işittiğimiz terimlerden biri. Ülkemizde de başka ülkelerde de kürtajı hem savunanlar hem de reddedenler var. Kürtajı doğum kontrolü olarak kabul edenler hiç azımsanamayacak sayıdalar. Bazen de toplumsal baskılar, korkular özellikle gençleri kürtaja itmektedir. Evlilik dışı ilişkilerde hamile kalan gençler ailelerinin tepkisinden korktukları için akıllarına hemen kürtajı getiriyorlar. Adeta bir utancın ortadan kaldırılması için başka bir utancı tercih ediyorlar. Buna eğitimsizlik, bilgisizlik, acizlik gibi birçok şey eklendiğinde kürtaj geri dönülmez birçok sorunları da beraberinde getiriyor. Bazen de aileler ekonomik sorunları nedeni ile ikinci ya da üçüncü bir bebeği istemedikleri için bebeği aldırma yoluna gidiyorlar. Karıkocanın çalışan aileler de istemediği hamileliği yine kürtaj yoluyla ortadan kaldırıyorlar. Yepyeni bir yaşamın ortadan kaldırılması ile insanlar kendi yaşamlarını kurtardıklarını düşünüyorlar. Oysa o yaşamının başlangıcında olan küçük ceninin Allah’tan yaşam aldığı unutuluyor. Bunun Allah’ın “Katletmeyeceksin” buyruğuna tamamen aykırı bir davranış olduğu düşünülmüyor.

Bugün ne yazık ki dünyamızda birçok aile bir bebek sahibi olamadıkları için üzüntü içindeyken, binlerce kişi umursamaksızın milyonlarca yeni yaşamı katletmeye devam ediyor. 1968’de yapılan istatistiklere göre 33 milyon kişinin kürtaj yaptırdığını görüyoruz. 1990 yılında ise bu sayının 55 milyona çıktığını görüyoruz. Verilere göre ise ne yazık ki bu sayı azalmak yerine daha da yükselmeye devam ediyor. Başka bir deyişle zamanımızda her saniyede bir bebeğin yaşamı kürtaj sonucu engelleniyor.[9]

Birçok insan bu yeni başlayan hayatı öldürme hakkına sahip olup olmadıklarını sorgulamıyorlar bile. Aslında bu bir günah sorunudur. Hem günah hem de bir ahlak sorunudur. Ama Allah ile ilişkisini tam olarak netleştirememiş birçok insan için ne günah ne de ahlak kavramı pek fazla bir şey ifade etmemektedir. Bu nedenle rahimde yeni yaşama başlamış olan bu küçük cenin onlar için hiçbir hakka sahip değildir. Feministler kadının kendi bedeni üzerinde hakkını kullanması konusunu dile getirerek, rahimdeki bebeğin alınması ya da alınmamasına karar vermenin sadece kadınının kendisine ait olduğunu söylemektedirler.

Kürtajın karşısında olanlar ise kürtajın bir yaşamı sona erdirmek, daha halkça bir tabirle bir cinayet olduğunu savunmaktadırlar. Bu kişilere göre doğmamış bebeklerin yaşama hakları vardır.

Bu konuyu özellikle Hıristiyan ahlakı açısından ele alırsak şu temel sorulara yanıt verme zorunluluğumuz vardır: Kürtaj yoluyla alınan şey nedir? Gerçekten bir insan yaşamına son mu verilmektedir? Yoksa cenin henüz bir insan yaşamı değil midir? Bu sorulara vereceğimiz cevaplar kürtaj hakkında karar vermemizi sağlayacaktır. Aslında sorulması gereken en esaslı soru “İnsan yaşamı ne zaman başlar?” Bu sorunun karşılığı kürtajı en iyi değerlendirmemizi sağlayacak cevap olacaktır.

Kürtaj, ilk bakışta büyük problemleri ortadan kaldırabilecek oldukça pratik bir çözüm olarak görünmektedir. Ama aslında bu yalnızca bir görünümdür. Önemli olan kürtaja kadar gelinmeden önce istenmeyen hamilelikleri önlemedir. Bu konuya daha ilerde değineceğiz. Şimdi esas sorulması gereken sorumuza bakalım.



1. İNSAN YAŞAMI NE ZAMAN BAŞLAR?



İmanlı olmayanlardan bu soruya oldukça farklı cevaplar verilmektedir; verilen cevaplar üzerinde de farklı yorumlar yapanlar vardır. Gerçekten yumurtayı dölleyen nedir? Bu yumurtanın gerçekten canlı olduğunu gözlemlememiz kolaydır. Çünkü yumurta sürekli büyümekte ve gelişmektedir. Bu döllenmiş yumurta tam anlamı ile bir insan yumurtasıdır. Ne bir hayvan, ne bir bitki, ne de bir bakteridir. Bunu ulaştığı sonuçta zaten görmemiz mümkündür. Bütün bunlara rağmen kadının rahminde gelişen bu döllenmiş yumurtaya tam anlamı ile “yaşayan insan” demek mümkün müdür?

Bazılarına göre döllenmiş yumurtaya “yaşayan insan” demek mümkün değildir. Henüz yerinden alınabilir ve yok edilebilir. Çünkü bu kişilere göre döllenmiş yumurta tam anlamı ile bir yaşamı içermez. Bu adeta dişimizin ağrıması sonucunda dişimizi çektirme gibi bir olaydır. Bundan çıkan sonuca göre şöyle bir tanımlama yaparlar. “Tıbbi anlamda ve resmi olarak cenin annenin bedeninin bir parçasıdır ve henüz yaşayan bir can olarak değerlendirilemez.”[10] Aslında cenin oluşumundan itibaren annenin rahminde ama annenin bedeninden farklı bir oluşum olarak gelişmektedir. Anne bedeninin bir parçası olarak düşünülemez. Cenin kendisine ait bir genetiğe sahiptir. Tam anlamı ile kendisine has ve oldukça farklı bir genetik kodda gelişir. Ayrıca ceninin her adımı kendi başına yaşamını sürdürebileceği şekilde gelişmesine yöneliktir. Yani ayrı bir varlığın nokta halinde oluşumudur.

Bazıları hamile kalındığı andan doğuma kadar olan süreç içersinde ceninin insan yaşamına dönüştüğü uygun bir dönemi ararlar. Acaba hamileliğin ilk anından doğuma dek döllenmiş yumurtanın insan olarak kabul edilmesi hangi döneme rastlar? Ya da bizim bunu bu şekilde değerlendirme hakkımız nedir? Farklı kişilere göre döllenmiş yumurtanın insan olarak kabul edilmesi farklı dönemler olarak belirtilmiştir.



Döllenme: Bazıları döllenme sonucunda döllenmiş yumurtanın uterus duvarına yapışması ile “insan yaşamı başlar” demektedirler. Fakat bu yalnızca ceninin yer değiştirmesine bir işaret olan dönemdir, ceninin kendisinde bir durum ya da karakter değişimi söz konusu değildir.



Bebeğin hareketi: Bazılarına göre annenin bebeğin hareketlerini hissettiği an döllenmiş yumurtanın insan olarak kabul edilebileceği andır. Ama tıp biliminin bulgularına göre bebeğin hareketleri daha anne hissetmeden çok önceleri başlamıştır.



Kendi kendine yeterlilik: Bazılarına göre ise kendi kendine yeterli hale gelen bebek “insan” olarak kabul edilmektedir. Bu rahimden çıkmaya hazır hale gelme durumudur. Ama tıptaki gelişmeler, teknolojinin ilerlemesi, bebeğin kendi kendine yeterlilik durumunu oldukça erkene çekmiştir. Artık 24 haftalık bir bebeğin doğması durumunda bile yaşama şansı çok yüksektir. Bu durumda modern teknoloji ile karşılaşmadan önce doğmuş ama yaşayamamış bebeği insan kabul etmeyecek miyiz?



Doğum: Bazılarına göre bebeğin dünyaya gelmesi ile tam olarak insan yaşamı başlamaktadır. Bu kişilere göre bebek o anda kendi başına soluk almaya ve annesinden ayrı olarak yaşamaya başlar.

Bu görüş kabul edilemez. Çünkü bebek henüz kendi başına yaşayabilecek yetenekte değildir. Hala annesine bağımlıdır. Ailesinin koruması altında belli bir yaşa kadar büyütülmesi gerekmektedir.

Buradaki sorun ceninin gelişiminin yaşayan can, insan olarak değerlendirilmemesi ya da değerlendirilmesi üzerindedir. İnsan yaşamının ne zaman başladığı konusunda karara varacak olan kimdir? İnsan olmanın gereken ve yeterlik nitelikleri nelerdir?

Artık modern teknoloji bize henüz dünyaya gelmeden önce bir bebeğin geçirdiği bütün evreleri açık bir şekilde gösterebilmektedir.

Bebek daha 3.5 haftalıkken kalbi atmaktadır. 6/7 haftalıkken beyin fonksiyonları faaliyete başlamaktadır. Genelde çoğu kadın hamile olduğunu fark etmezler bu zamana kadar. Sekiz haftalıkken parmaklar, parmak izi bütün bu çıkıntılar belirginleşmeye başlar. 13 haftalıkken cenin ışığa ve gürültüye karşılık vermeye başlar. Aynı zamanda acıyı duymaya, hıçkırmaya bile başlar. Beşinci ayın sonunda artık bebeğin saçları, kaşları ve tırnakları çıkmıştır. Ağlayabilir, tekmeleyebilir. Bazen bu gibi hareketler kürtaj sırasında bile görülebilir.

Lennart Nilsson’un fotoğrafları[11] ana karnında bebeğin hangi aşamalardan geçtiğini görüntülemiştir. Bu fotoğraflar insanın inanılmaz gelişimin göstermektedir. O zaman “insan yaşamı ne zaman başlar?” diye yeniden sorabiliriz. Bu zamana ilişkin bir görüş daha vardır.



İnsan yaşamı yumurtanın döllendiği ilk andan başlar:Bu erkek yumurta ile dişi yumurtanın döllendiği andır. Son araştırmalara göre 24 saat içinde 46 kromozom yeni insan kimliğini şekillendirmektedir. Bu genetik kodun oluşumundan itibaren döllenmiş yumurta tam bir insan oluşumu için gereken her şeye sahip olmaktadır. Bu anda şekillenen bu kişilik artık bütün yaşam boyu sürecek fiziksel nitelikleri bu anda kazanmaktadır.

1967 yılında yapılan İlk Uluslararası Kürtaj Konferansı’nda “Spermle yumurtanın birleşme anından bebeğin doğumuna kadar geçen süre içinde bu insan yaşamı değildir diyebileceğimiz bir nokta bulamayız” şeklinde bir ifade kullanılmıştır.

Bu açıklamayı Kutsal Kitap desteklemektedir. Kutsal Kitap doğum önceki yaşam konusuna birçok kere değinmektedir. Kaza sonucu erken doğum yapan bir kadının durumu bile Eski Antlaşma’da yerini almıştır:



“Ve eğer adamlar kavga edip bir gebe kadına çarparlar, ve onun çocuğu düşerse, ve bir zarar olmazsa, kocasının kendi üzerine tayin edeceği gibi tazmin edecek, ve hakimler vasıtası ile verecektir. Fakat zarar olursa, o zaman can yerine car….”

Çık. 21:22-23



Bu ayete dikkat ederseniz ister kadına, ister bebeğine olsun, eğer bir zarar söz konusu ise uygun bir cezanın verilmesi gerekmektedir. ceza söz konusudur. Yani, hem annenin hem de bebeğin hayatı eşit olarak değerlendirilmektedir. Birbirinden ayrı tutulmamaktadır.

Yine çok iyi bilinen Kutsal Kitap bölümlerinden birinde, doğum öncesi insan yaşamı çok şiirsel bir dille anlatılmaktadır. Allah’ın insanı nasıl yarattığı burada dile getirilmektedir:





“Çünkü böbreklerimi sen teşkil ettin; Anam karnında beni ördün.

Sana şükreylerim; Çünkü heybetli ve şaşılacak surette yaratılmışım;

İşlerin aciptir; Ve canım bunu pek iyi bilir.

Gizli yerde yaratıldığım zaman, dünyanın derin yerlerinde şaşılacak surette kurulduğum zaman bedenim sana gizli değildi.

Gözlerin beni cenin iken gördü; Ve daha onlardan hiç biri yokken benim için tayin olunan günlerin hepsi Senin kitabında yazılmıştılar.”

Mez. 139:13-16



Burada özellikle ana karnında örülme olayının ne kadar büyük bir olay olduğunu tanımlamaktadır. Bütün bu heybetli ve şaşılacak şekilde oluşan örme olayı ana karnında yani rahimde gerçekleşmektedir. Aynı zamanda bu sözlerde bu görkemli işlemi gerçekleştirenin oluşturduğu bedeni daha ana karnında iken, yani rahmin içinde iken gördüğünü söylemektedir. Yazarın anlayışına göre Allah ana rahminde örülme aşamasında olan bu küçük cenini, henüz şekil almamış bedeni canlı ve üstüne üstlük insan olarak kabul etmektedir. Şimdi aynı görüşü bir başka bölümde görelim:



“Senin ellerin her yanımdan bana şekil verdi, beni yarattı; Yine sen beni helak etmedesin.

Hatırla, niyaz ederim, sen balçık gibi bana şekil verdin; Ve beni peynir gibi katılaştırmadın mı?

Beni süt gibi dökmedin mi, Ve beni peynir gibi katılaştırmadın mı?”

Eyu. 10:8-12



Bu sözleri söyleyen kişinin yetişkin olduğunu düşünün. Fakat burada “bana” ve “beni” şeklinde ifadeleri hem kişinin doğumu öncesi hem de doğumu sonrası için kullanmaktadır. Dikkat edilecek nokta doğum öncesi ile doğum sonrası arasında hiçbir kesintiden bahsetmemekte, aksine bir devamlılığa dikkat çekmektedir. Bu durumun altı çizilmelidir. Aynı zamanda daha doğumundan önce Allah tarafından bilindiğini vurgulamaktadır.

Hıristiyan inancı, yumurta ve spermin bir araya gelerek yumurtanın döllenmesi anından itibaren cenin tam bir insan olarak değerlendirilmektedir. Bu demektir ki cenin anne karnın da yalnızca potansiyel bir insan değildir. Potansiyel açıdan olgunlaşması gereken ve bunun için belli bir sürece gereksinimi olan yepyeni bir yaşamdır. Yaşayan insandır. Sonradan insan olacak bir model insancık şeklinde asla düşünülmemekte ve kabul edilmemektedir. Bu insanın bütün geleceği adeta bir diskete kaydolmuş program gibi bu ceninde yüklenmiş ve olgunluk zamanını beklemektedir.

Buna diğer güzel örneklerden biri de bazı Allah adamlarının söyledikleridir. Bu kişilerden bazıları kendileri için olan çağrının daha dünyaya gelişlerinden önceye dayandığını dile getirmektedirler.

Bunun için Yeremya Peygamber’in kitabındaki Allah sözlerine bakalım:



“Ana karnında sana şekil vermeden önce seni tanıdım, ve sen doğmadan önce seni takdis ettim; seni milletlere peygamber ettim.”

Yer. 1:5



Elçi Pavlus da buna benzer bir tanımlamada bulunmaktadır. O’nun anlatımı ile kendisi de daha henüz annesinin karnında iken Allah’ın çağrısını almıştır:



“Ne var ki, doğuşumdan önce beni kendisine ayıran ve kayrasıyla çağıran Allah hoşnut olunca….”

Gal. 1:15



Bu örneği Luka’dan da vermek mümkündür. Luka bildiğimiz gibi bir doktordu ve iyi bir Grekçe’ye sahipti. Grekçe olarak kullandığı brephos kelimesini daha henüz dünyaya gelmemiş Vaftizci Yahya için kullanmıştır.[12] Aynı kelimeyi yeni doğmuş Rab İsa’yı tanımlamak için ve aynı zamanda çocukları tanımlamak için kullanıyordu.[13] Bununla rahimdeki bir insan ile dünyaya gelmiş bir insan arasında fark olmadığını dile getiriyordu. O’nun için rahimdeki döllenmiş yumurta dünyaya gelecek insanın yaşamını taşıyordu ve o da bir insandır.

Bütün bu örneklerden görebileceğimiz gibi Allah için insan yaşamı anne rahmine düştükten itibaren başlamaktadır. O daha oradayken Allah’ın insanı olarak dünya için beklemeye başlamıştır. Orada bir yaşam saklıdır. Adeta koskoca bir elma ağacının programının küçücük bir elma çekirdeğinde var olması gibi; yaşayan, soluk alan ve ileride bütün duygu ve düşünceleri ile dünyadaki yerini alacak insan bu küçük döllenmiş yumurtadadır.

Yıllar önce Canterbury başpiskoposu: “İnsan cenini gelecekte Allah’ın şanını yansıtacak bir yaşam cenini olarak saygı görmelidir” şeklinde bir söz söylemişti.[14] Eğer henüz doğmamış olan cenin Allah benzeyişinde yaratılmış bir insan yaşamı ise, o zaman burada inanlı için oldukça önemli bir ahlaksal sorumluluk söz konusudur. Doğmamış bir insanın öldürülmesi resmen katilliktir. Bu doğmamış yaşamı yaşam süren her kişi için göstermemiz gereken saygı çerçevesi içerisinde değerlendirmemiz gerekmektedir. Çünkü bu rahimdeki yaşam günün birinde sizin ve benim gibi bir yaşam olacaktır.



2. KÜRTAJ HAKKINDAKİ GERÇEK



Eğer biz doğmamış bir yaşamı Allah benzeyişinde yaratılmış bir insan yaşamı olarak değerlendiriyorsak, Allah benzeyişindeki tüm insanlara göstermemiz gereken saygıyı ona da göstermek ve onu da korumak zorundayız. Kürtaj her kadının hakkıdır diye bas bas bağıran bir dünya ortamı içersinde böylesine bir yaşam hakkını nasıl koruyabiliriz? İşte bu esas düşünmemiz gereken noktadır. Kürtajın ne olduğunu anlatabildiğimiz kadar anlatmaya gayret etmeliyiz.



a) Kürtaj doğmamış bebek için insafsız bir ameliyattır

Bugün kürtajın gerçekleştirilmesi için kullanılan birçok yöntem bulunmaktadır:



i) Bunun en eski yolu kadının döl yatağı boynunun açılması ve içine sokulan keskin bir aletle rahme yapışmış döllenmiş yumurtayı oradan almaktı. Bu alet cenini parça haline getirir. Ceninin bütün kalıntıları oradan temizlenmektedir. Bazen bu çok güçlü bir emme ile gerçekleştirilmektedir. (Bu normal vakumlu bir temizlik süpürgesinden 28 kat daha güçlüdür.) Böyle bir işlem, yapıldığı seviyede alınan ceninin kemiklerinin belirginleştiği, el ve ayak parmaklarının oluştuğu gözlenmektedir.



ii) Diğer bir yöntemse genelde döllenmenin oluşumundan 12 ya da 16 hafta sonra gerçekleştirilen yöntemdir. (Bu durumda bebek artık şeklini almış ve acıyı hisseder bir duruma gelmiştir). Bebeğin içinde bulunduğu sıvıya tuzlu bir sıvı enjekte edilir. Bebek bunu içine çeker ve böylelikle boğulur. Bu tuzlu sıvı aynı zamanda bebeği yakar. Aynı zamanda bebeğin beynine de kanar. Bu şekilde rahimde ölen bebek doğal yoluyla anne karnından düşürür.



iii) Daha geç kalınan durumlarda ise hysterotomy kullanılır. Bu durumda bebek sezeryanda olduğu gibi dışarıya çıkarılır. Tabii bu kez işlem bebeği yaşama kavuşturmak için değil, öldürmek için gerçekleşmektedir. Bu döneme kadar gelmiş olan bebek ağlayabilmekte, ses çıkarabilmekte hatta tekmeleyebilmektedir. Işığa karşı, sese karşı ve acıya karşı oldukça hassastır.



iv) Ameliyat gerektirmeyen iki yöntem bulunmaktadır. Prostaglandin isimli hormonu alarak henüz gelişmemiş bebeğin düşmesini çoğu kez canlı olarak, ya da kürtaj ilacı olarak bilinen RU486’nın kimyasal olarak oluşturduğu aksiyonu ile döllenmiş yumurtayı dışarıya defetmesini sağlar.



Kürtajın ne olduğunu tam olarak bilmek çok önemlidir. Özellikle bunun henüz doğmamış bebek için ne olduğunu bilmek çok önemlidir. Kürtaja karşı olan gruplar bu konuda oldukça etkin bir biçimde halkı uyarmaya çalışmakta, yakılmaya hazır kürtaj sonucu alınan bebeklerin fotoğraflarını gösterip durmaktadırlar. Bütün bu çalışmalar sonucunda insanlar kürtajın ana rahminden basit bir parçanın alınması olmayıp, gerçekten bir insanın hayatına son vermek olduğunu anlayabilmektedirler.



b) Kürtaj doğum kontrolün bir biçimi değildir

Kürtaj gebelikten korunmak için bir yol değildir. Bu aslında istenmeyen bir bebeğin, daha doğrusu yaşamının ortadan kaldırılması, sona erdirilmesidir. Doğum kontrolü aslında yaşam ortaya çıkmadan önce yani yumurta henüz döllenmeden önce bu döllenmeyi engellemektir. Oysa kürtaj yaşam yoluna çıkmış olan kendisi için yaşam planı yapılmış olan döllenmiş yumurtayı yok etmektedir. Bu adam öldürmekle eş anlamlıdır. Başlamış bir yaşama son vermektir. Her ne kadar hamileliği önlemek olarak değerlendirilirse değerlendirilsin. Bu resmen doğmamış bir bebeği katletmekten başka bir şey değildir.



c) Kürtaj aynı zamanda kadının hem fiziksel hem psikolojik sağlığına zarar verebilir

Kürtaj yaptıran hanımların çoğu kürtajla sonucu kendilerini bekleyen sağlık sorunlarından habersizdirler. Çocuk aldırmak özellikle kadının psikolojik sağlığını etkileyen bir olaydır. Kürtaj sonrasında kadın kabuslar görebilir, suçluluk duygusu içinde kıvranır ya da depresyona girer. Bütün bu psikolojik etmenler kürtaj yaptıran kişinin bazen intiharına bile yol açabilir.

Bunun dışında kürtajın getirdiği fiziksel sorunlar da işin cabasıdır. Rahimde bazen hasarlara neden olabilir. Fallopi tüpleri tıkanabilir ve bunun sonucu olarak, birtakım enfeksiyonlar ortaya çıkar. Kronik kanamalar, kanser riski, daha sonra olabilecek hamilelik durumunda sorunlar ve kısırlık durumu söz konusu olabilir.



3. KÜRTAJ HER ZAMAN YANLIŞ MIDIR?



Buraya kadar anlattıklarımızda kürtajın insan öldürmekle eş değerde olduğunu söylemeye çalıştık. Acaba kürtajın istisna olarak uygulanmasının söz konusu olduğu durumlar var mıdır? Hangi durumlarda kürtaj en az kötü seçenek olabilir?



a) Annenin yaşamı büyük bir tehlike içindeyse ne olacak?

Eğer annenin yaşamı tehlike içindeyse ve kürtaj olayı anneyi gerçekten yaşama döndürecekse o zaman kürtaj bir zorunluluk olarak gündeme gelebilir. Ancak tıbbın gelişmesi kürtajın kullanılmasını çok azaltıyor. Günümüzde birçok hastane modern teknikleri uygulamaktadır. Ne yazık ki, ülkemizin olanakları modern hastanelerin ülkemizin her yerine ulaşmasını ve her bütçeye hizmet vermesini sağlayamamıştır. Bu nedenle kentlerdeki yığılmalar, ekonomik etmenler, bazı bölgelerdeki tıbbi yetersizlikler, özellikle cahillik kürtajı hem daha çok uygulanır hale getirmiş, hem de çok kötü sonuçların ortaya çıkmasına neden olmuştur.



b) Eğer hamilelik tecavüz ya da aile içi bir ilişki sonucu gerçekleşmişse ne olacaktır?

Böyle bir durum hem oldukça zor, hem de çok trajik bir durumdur. Bu durumda değerlendirilmesi gereken şey hamile olan kişinin yaşı, olgunluğu ve ruhsal dengesidir. Böyle durumlarda en çok düşünülen, anne adayının ruhsal sağlığının dengesizliğinden ötürü zorunlu kürtaja gidilmesidir. Çünkü özellikle tecavüz ve yakın akrabayla cinsel ilişkilerde hamile olan kişi kendi istemi dışında bir saldırıya maruz kalmıştır. Bazı vakalarda bu durumun kadına getirdiği psikolojik baskı ve rahatsızlıklar oldukça derindir. Böyle durumlarda bazen kişiyi belki yaşam boyu sürecek derin psikolojik rahatsızlıklardan korumanın tek yolu kürtaj olarak düşünülebilir.

Buna rağmen bir kadının yaşamını karartan böylesine bir saldırının oluşturduğu bir yığın psikolojik sorunlardan kurtulmanın çaresi kürtaj olarak düşünülürken diğer taraftan kürtajın getireceği psikolojik ve fiziksel sorunları da düşünmek gerekmektedir. Ahlaksal açıdan bakıldığında bir vahşetin getirdiklerini ortadan kaldırmak için bir başka vahşete başvurmak çözüm değildir.

Bu durumda en güzeli zorla hamile bırakılmış bu kişiyi ruhsal açıdan desteklemek, sağlıklı bir biçimde hamileliğini sürdürebilmesi için elden geleni yapmak ve sonuçta, doğan bebeği, yıllarca bir çocuğa sahip olmak için çırpınan ailelere vermektir. Doğmamış bir bebeğin de hakları olduğunu aklımızdan çıkarmamamız gerekmektedir.



c) Eğer testler bebeğin normal bir bebek olmadığını, anormal bir bebek olduğunu gösterirse ne olacak?

i) Yapılan testler her zaman gerçek durumu yansıtmayabilir. Anormal olarak doğacağı söylenilen bebeklerin birçoğu normal olarak dünyaya gelmiştir.

ii) Burada öne çıkan yaşamın kutsallığından ziyade yaşamın kalitesidir. Oysa yaşam hakkında karar verme yetkisi kimin elindedir? Hangi ölçüte göre bir yaşam olacağına karar veren kimdir? Bu soruları sormadan testlere göre bütün anormal bebeklerin yaşama hakları ve şansları ellerinden alınırsa tarihin derinliklerinde bazı ırkçı liderlerin yaptığı hatalara benzer bir hataya düşülmüş olur. Gelecek nesiller anormal ve normal yaşam arasındaki farkın ne olduğunu kendi istemlerine göre biçimlendirirler. Örneğin: bu durumda örneği biraz abartırsak adeta renk körü olacağı kestirilen bir bebeğin bile katline karar vermeye kadar gidilebilir.

iii) Bütün bunların ardında bir başka mantıksal tehlike de söz konusu olabilir. Anormal diye daha henüz dünyaya gelmemiş bir bebeği bile katledebilen kişiler, anormal olarak doğmuş ve yaşamını sürdürmeye çalışan bir bebeğe ne yapmazlar. Doğumdan önce anormal olduğu tespit edilen bir bebek kürtajla katledilebiliyorsa, anormal olarak doğmuş bir bebeğin yaşamasına neden izin verilsin? Gördüğünüz gibi aslında basit bir olaymış gibi görülen anormal bir bebeğin kürtajla alınması beraberinde farklı düşünceleri de olur hale getirmektedir. Toplum içinde genelde “bütün yaşamı boyunca acı çekeceğine doğmasın daha iyi” tarzında bir yargı söz konusudur. Kısacası halk Allah yerine kararı vermiştir bile. Eğer Allah’a inancımız var diyorsak, bir insanın anormal olarak doğmasını planlayan Allah’ın planına müdahale etmemiz de söz konusu olamaz. Dünyada her şeyin bir nedeni vardır. “Allah neden buna müsaade etti?” diye sorduğumuz soru belki ilk anda cevapsız kalmaktadır. Ama dünyada birçok olay Allah’ın hikmetinin yaradılışı içinde gizli olduğu gerçeği de vardır. Neden günler 40 saat değil de 24 saat? Neden hafta 10 gün değil de 7 gün? Daha bunun gibi birçok şey hakkında soru sormak mümkündür Ama cevabı bilinse de bilinmese de evrende her şeyin yerli yerinde olduğu gözlemlenince her şeyin bir nedeninin olduğu da kesinleşmektedir.

Bazen bir bebeğin kürtaj yoluyla alınması annenin hayatının kurtulması, bazı hastalıkların bertaraf edilmesi gibi konularda bir lütuf olarak değerlendirilebilir. Ama böylesine acil durumlarda bile kürtaja gidilmeden önce her şey dikkatlice gözden geçirilmelidir. Ya anne ya bebek gibi, ikisinden birinin yaşamı söz konusu olduğu durumlarda ancak doktorların özel müdahalesi ile kürtaja kadar gitmek söz konusu olabilir. Ama tıp çok geliştiği için bu da nadir rastlanan bir olay artık. Aksi takdirde kürtaj Allah’ın yaşamasını istediği bir canı yaşatmama konusunda insanın karar Allah’ın vermesi demek olur.

Kutsal Kitab’ımızda açıkladığımız gibi Allah insanı kendi benzeyişinde yaratmıştır. Allah insanı kendi yaratıcılığının, mükemmelliğinin güzel bir ifadesi olarak yarattı. Her insan bu muhteşem yaradılıştan ötürü saygı görmeye layıktır. İnsan yaşamı çok değerlidir. İster rahimde olsun, ister rahim dışında, insan yaşayan bir can olarak değerlidir. Allah’ın yaradılış harikasıdır. Aynı şekilde doğada, dünya da evren de Allah’ındır. Bir bebeğin sakat olmasına rağmen, bizim bu çocuğun hayatına son vermemize hiç hakkımız yoktur. Sadece Allah hayat verir ve alır.



4. İNANLININ SORUMLULUĞU





a) Henüz doğmamış yaşamı koruyalım


Bizler doğmamış bir yaşama normal olarak yer yüzünde yaşayan insana gösterdiğimiz saygı kadar saygı göstermeliyiz. Allah’ımız bütün insanlarla ayrı ayrı ilgilenmekte ve bütün insanlara ayrı ayrı özen göstermektedir. Özellikle güçsüz kuvvetsiz olan, dayanacak bir dalı bulunmayan, korunmasız olan yaşamlar O’nun en büyük ilgi odağıdır. Kutsal Kitab’a baktığımızda Allah’ın toplumun içinde kimsesizler, yoksullar, dullar, fakirler, hastalar gibi korunmasız kişiler üzerine özellikle baktığını görmekteyiz. Bu tarz kişilerin korunması, yardım görmesi, bakılması için buyruklarıyla inanlıları seferber etmektedir.[15]

Durum böyleyken kendisini koruyamayacak ve savunamayacak durumda olan böylesine küçük bir varlığa nasıl eziyet edebilir, onun yaşam hakkını elinden alabiliriz? Kendisini savunacak durumu bile yoktur. Bu henüz dünyaya gelmemiş bebekler korunmayı yalnızca toplumdan beklemektedirler. Eğer biz kürtaja karşı diretmez ve konuşmazsak onlar için konuşacak başka hiç kimse olmayacaktır. Onların tek yardımcıları Yaratıcımız, buyruklarına göre yaşamaya çalışan inanlılar ve akıl sahibi duyguları olan insanlardan başkası değildir.





b) Yaşamın kutsallığı olan Allah’ın gerçeğini öğretelim


Allah’ın yaşama nedenli önem verdiğini, O’nun yaşama bakış açısını açıkça öğretmemiz gerekmektedir. İster doğmuş olsun ister doğmamış olsun Allah yaşama daha döllenme anından itibaren değer vermektedir. İnandığımız, dünya ve insanlık için bu denli önemli konular hakkında suskun kalmamız mümkün değildir. Kutsal Yazılar insan yaşamı konusunda oldukça belirgin ifadelerde bulunmaktadır. Rab Mesih İsa’ya iman etmiş değerli yazarlardan Dr. Richard Pratt da “Designed for Dignity” isimli kitabında Allah’ın insanı kendi benzeyişinde yaratma ayrıcalığını ve verdiği değeri çok güzel bir biçimde aktarmaktadır. Bizim yapacağımız bu inandığımız ve bildiğimiz gerçeği başkalarına aktarmaktır. Rahim içindeki değer rahim dışındaki değerden farklı değildir. Çünkü o bir insanın başlangıcıdır. Canlıdır. Onu öldürmek yaşayan bir insanı öldürmekle eş değerdedir. Bizim değerlerimize göre kürtajı haklı çıkarmak mümkün gibi görülse de birde olayı Allah’ın bakışı açısından değerlendirmek gerekir. Buna bir de Allah’ın istediği ahlak anlayışı eklenirse durum daha netleşecektir.





c) Kürtajın haklılığı konusundaki mantığı çürütmeliyiz


İnsanlara elimizden geldiği kadar kürtajın alıp götürdüklerini anlatmamız gerekmektedir. Hem bebek için hem de anne için ne denli olumsuz sonuçları olduğunu tekrar ve tekrar haykırmamız gerekmektedir. Bu fiziksel ve ruhsal anlamda olabileceği gibi her iki anlamda da olabilir. Bazen bu tartışmalar bizi kendi içine çekebilir. Verdiğimiz cevapların aslında duygusal ya da içsel olmadığını, aksine gerçekten akıl ve mantığın cevapları olduğundan, akıllı ve mantıklı cevap vermek gerekmektedir. Böylesine bir olay Allah’ın benzeyişini derinden zedelemekte ve O’nun yaratıcılığına resmen saldırıda bulunmak anlamını taşımaktadır. Bu durum Allah’ı hiç hoşnut etmez.



Kürtaj yaptıran kişileri savunmak için kullanılan ifadelerden bazılarına bakalım:



i) Hiç kimse kürtaj karşıtı görüşlerini başkalarına zorla kabul ettiremez: Her yasa ya da ahlak durumu sonuç olarak bir mantığa, felsefeye ya da Allah temeline dayanmaktadır. Burada esas soru karşı çıkış temelimizin kime değil neye dayandığıdır. Bu temel tamamen Allah’ın görüşüdür. Allah’ın kabullenmediğini insanlarının kabullenmesi Allah’a isyandan başka bir şey değildir.



ii) Kürtaja karşı olanlar anneye ya da bebeğe bakabilecekler mi? Burada kürtaja karşı olanlara karşı tam bir saldırı görülmektedir. Bir başkasının sorumsuzluğu kürtaja karşı olan kişinin üzerine atılmaya çalışılmaktadır. Böyle bir mantık esas konudan bir uzaklaşmadır. Şöyle bir soru sorulmaya çalışılmaktadır: “Kürtaja karşı olan kişi, kürtaj yaptırmaktan vazgeçen kişinin sorunlarını paylaşıp paylaşmayacağıdır.” Ama aslında bu yanlış olarak sorulan bir sorudur. Esas sorulması gereken “Doğmamış ve kendini henüz savunamayan bir insan yavrusunun canını alma yetkisine kimin sahip olduğudur.” Ama bu tarz tartışmalarda birçok şeyden hak ve adaleti öne süren kişiler birden bire farklı yönde hareket etmektedirler. Kaldı ki, birçok inanlılar ve aklı başında insanlar anneleri kürtaj yaptırmaktan alıkoymak için ellerinden geleni yapmaya da hazırdırlar. Bunların örnekleri saymakla bitmez. Bu gibi durumlar bize merhamete ve yardıma olan gereksinimin ne denli çok olduğunu gösterir.



iii) Kürtajı yasa dışı bırakmak zenginin parasına göre yurt dışında lüks hastanelerde bu işlemi yaptırmasına, yoksulunsa arka sokaklarda pis yerlerde ve yaşamını tehlikeye atarak bu işlemi yaptırmasına yol açacaktır. Sonuçları ise çok kötü olacaktır: Biz kürtajın insan öldürmek olduğunu söylüyoruz. Hem anneyi hem de yeni bir yaşamı korumasından bahsediyoruz. Kürtajın yapılmaması zaten birçok riski kendiliğinden ortadan kaldırıyor. Kürtajın yasal olması ancak öldürme işleminin emin ellerde yapılmasından öte bir eşitlik ya da sosyal adalet getirmiyor. Aksine yaşama tecavüzün daha yaygınlaşmasına neden oluyor.



iv) Bir kadının kendi bedeni üzerinde kendi hakkı olmalıdır. Eğer bebek doğurmak istiyorsa doğurmalı, bebek aldırmak istiyorsa da aldırmalıdır: Bu oldukça tutarsız bir görüştür. Bugün dünyanın birçok yerinde bebek aldırılmaktadır. Bunlardan bazıları kız bazıları erkek bebeklerdir. Peki, bu kız bebeklerin kendi bedenleri üzerinde hakları yok mudur? Ya da erkek bebeklerin! Hiç kuşkusuz bir kadının kendi bedeni üzerinde yalnızca kendi hakkı vardır. Bu bir erkek içinde aynıdır. Hamile kalma ya da kalmama konusunda kendi karar verecektir. Ama bu karar verme durumu döllenme olayının olmasından önce olmalıdır. Döllenme işlemi olduktan sonra artık Allah bir yaşamın şekillenmesini sağlamıştır. O yaşayan bir candır.

Yapılan kürtajların pek çoğu evli olmayan kadınlarda gerçekleştirilir. Eğer bir kadın evlilik öncesi cinsel ilişkiye giremezse, istenmeyen bir hamilelikle karşı karşıya kalmaz. Bu hem kadın hem erkek için ahlakı ölçütü yüksek olan bir kanundur. Bir erkek her zaman evli olmayan kız arkadaşının cinsel ilişkiye girmeme hakkına saygı göstermelidir.



v) Doğan her bir çocuk isteyerek doğurulan çocuk olmalıdır: Burada söylenilmek istenilen, istenilmeyen çocuğun doğum hakkının olmadığıdır. Bu zaten bütün bu tartışmalarımızdan sonra anlamını yitirmiştir. Allah’ın yaşama verdiği değer, insan yaşamına gösterilmesi gereken saygı gibi hiç bir değerle bu ifade bağdaşmamaktadır.



d) Anne ve baba adaylarına henüz dünyaya gelmemiş bir yaşamdan kendilerinin sorumlu olduğunu öğretelim

Bebekleri karınlarında taşıyan anneleri olduğu için genelde çocukla ilgili sorumluluk anlayışı sadece annelere yüklenmek istenir. Oysa bu görüş tamamen yanlıştır. Doğmamış bebek için de, doğan bebek için de sorumlu hem anne hem de babadır. Evlilik içi cinsel ilişki Allah’ın ailelere verdiği en güzel lütuflardan biridir. İlişkiyi getiren birlikte atılan adımlardır. Evlilik içi cinselliğin, ilişkinin getirdiği sonuçlarda birlikte karşılanmalıdır.

Birçok kürtaj istenmeyen hamileliklerin sonucudur. İstenmeyen hamilelikler ise yanlışların sonucu. Bunların başında özellikle kendi kendini kontrol edememe olayı vardır (özellikle kendi davranışlarının trajik sonuçlarından kaçmaya çalışan erkekler de). Bazı durumlarda ise korunma için gereken özenin gösterilmemesi yani sorumsuzluk başrolde yerini almaktadır.[16] Bu nedenle henüz doğmamış bebeği kürtaja göndermeden önce babaya da bu konuda ki sorumluluğu iyice hatırlatılmalıdır. Eğer anne ve baba henüz çocuk sahibi olmak istemiyorlarsa, o zaman onları kürtaj gibi kötü bir sonuca gitmeden önce nasıl korunmaları gerektiği konusunda uyarmak ve bu korunma yöntemlerini onlara öğretmek ya da öğrenecekleri yolları göstermek gerekir. Özellikle döllenmeyi engelleyen yöntemleri döllenmiş yumurtayı yok eden yöntemleri olmamalıdır. Çocuk sahibi olmak ya da olmamak için tartışılacak zaman döllenme olmadan önceki zaman olmalıdır.



e) Cinsellik ve gebeliği önleme konusunda öğretim verelim

Bu konuya ilişkin geniş bilgileri diğer bölümlerimize bakarak

edinebilirsiniz.[17]



f) İhtiyaç içinde olanlara yardımcı olmalıyız

Bir yandan kürtajı engellemek için elimizden geleni yaparken diğer taraftan kürtaj yaptırmamaları nedeni ile kendilerini birçok sorunlar bekleyen insanlara yardım elini uzatmamak büyük bir acımasızlık ve aynı zamanda ikiyüzlülük olur. Kürtajın bir insan hayatını yok etmek olduğunu öğretirken, diğer taraftan zor koşullar altında dünyaya gelecek bir insana ve annesine sağlıklı bir ortam içinde yaşama şans vermek için mücadele etmemek mümkün değildir. Bu konuda kürtaj kararından dönüp bebeğini dünyaya getirmeye karar veren annenin yanında olmak gerekmektedir. Onun gereksinimi olacak desteği sağlayabilmek için sorumluluk bize düşmektedir. Her şeyden önce böyle bir durumda anneye ve bebeğe nasıl yardımcı olacağımız konusunda bilgi sahibi olmamız gerekmektedir.

Daha önce de tartıştığımız gibi kürtaja götüren sebepleri alt alta sıraladığımızda uzun bir tablo ile karşılaşmak mümkündür. Ama bunların başında yoksulluk ve evlilik dışı ilişkiler de yer almaktadır. Diğer taraftan çocuk istedikleri halde bir türlü bu arzularına kavuşamayan aileler de evlatlık edinmek için yollar arayıp durmaktadırlar. Kürtajın karşısında yer alan bizler o zaman bu iki ucu bir araya getirme gibi bir sorumluluğu yüklenmek durumundayız. Özellikle kiliseler yalnız inanç konularında etkin olmak değil aynı zamanda bu gibi sosyal yaralara da çare olmak zorundadırlar. Bir takım sosyal hizmet birimleri kurarak kürtaj fikrinin karşısına büyük bir dağ gibi dikilmelidirler. Özellikle fakirlik nedeni ile kürtaja yönelenlere sosyal yardımlaşma birimleriyle destek olmalı ve bu yavruların yaşamasına yardımcı olmalıdırlar.

Bütün bu işler söylemek için kolay ama uygulamada oldukça zor işlerdir. Ama bu hizmetlere kalkışırken her bir saniyede bir bebeğin kürtaj ile yok olduğu bir dünyada yaşadığımızı düşünmek gerekmektedir.





SONUÇ



Bir inanlı kürtajı nasıl değerlendirir? Kutsal Kitap’tan edindiğimiz bilgiler bize, Allah’ın döllenmiş insan yumurtasını yaşayan bir can olarak kabul ettiğini söylemektedir. Allah gözünde yaşayan her bir can çok önemli ve değerlidir. Allah’ın insana verdiği bu değer daha insanın döllenme anından başlamaktadır. Eğer Allah insana daha cenin halinde iken değer veriyorsa, O’nun yarattığı insanlar olan bizler henüz doğmamış insan yavrusuna da aynı değeri vermemiz gerekmektedir.

Bu konuyu ele aldığımızda oldukça hassas davranmamız gerekmektedir. Çünkü etrafımızda bulunan bazı insanlar belki hiç düşünmeden kürtajla karşı karşıya kalmışlardır. Biz bu konuda onları bilgilendirirken anladıkları gerçek onları yıkabilir. Bu nedenle üzerinde hiç düşünülmeden yapılan kürtaj için Allah önüne gelinmelidir. Allah önünde bilinmeden işlenen bu büyük günahı itiraf etmeli ve Allah’ın o muhteşem bağışlamasına ve acımasına sığınılmalıdır. Yürekten Allah’a edilen tövbe ve dönüş O’nun Kutsal Ruh’unun esenlik vermesi ile bilmeden kürtaj yaptırmış olan kişiyi yepyeni bir yaşama kavuşturacaktır.

Devlet müsaadesi ile kürtaj yapılabildiğine göre biz Rab İsa’ya iman eden Hıristiyanlar olarak ne yapacağız? Bizim yapacağımız kürtajın ne denli ciddi bir sorun olduğunu tekrar ve tekrar kiliselerimizdeki cemaatlere aktarıp durmaktır. Doğmamış bir bebeğin de hakları olduğunu, Allah gözünde değerli bir can olduğunu anlatmamız çok önemlidir. Allah bu konuda önümüze yeterli fırsat çıkaracaktır. Kilisemiz dışında da tanıdıklarımızı bu konuda aydınlatmak adeta boynumuza bir borçtur.

Diyelim ki, bir imanlı bayan istenmeyen bir biçimde tecavüz gibi acı bir durumla karşılaştı ve hamile kaldı. İmanlı olmayan ailesi bebeğin kürtajla alınması taraftarı. Bu durumda biz ne yapabiliriz?

Bu durumda da bizim tavrımız değişecek değildir. Çünkü amacımız Allah’ın yarattığı ve dünyaya hazırlamak için anne karnına ördüğü o nadide yaratık insanı yaşatmaktır. Bu nedenle rahme düşmüş bebek doğmalı ve anne de bu durumdan en az yara alarak kurtulmalıdır.





DOĞUM KONTROL




Başlangıçta Allah insanlığa çoğalmasını buyurdu:



“Ve Allah onları mübarek kıldı; ve Allah onlara dedi: Semereli olun, ve çoğalın, ve yeryüzünü doldurun, ve onu tabi kılın; ve denizin balıklarına, ve göklerin kuşlarına, ve yer üzerinde hareket eden her canlı şeye hakim olun.”

Tek. 1:28



Kutsal Yazılar’daki bu ayetten de anlaşılacağı üzere Allah’ın bakış açısına göre çocuklar bereket ve Allah tarafından verilen değerli armağandır:



“İşte, çocuklar Rab’den mirastır; Rahmin semeresi mükafattır.Yiğidin elinde oklar ne ise, gençlik çocukları da öyledir. Ok kılıfı onlarla dolu olan adama ne mutlu! Düşmanları ile kapıda söyleşirken Utanca düşmezler.”

Mez. 127:35



Doğum kontrolü dediğimiz zaman başta Roma Katolik Kilisesi olmak üzere bazı Hıristiyanların bu konuda zıt yerler aldığını görüyoruz. Doğal olan neyse onun olmasını ve bu doğal yolla yaşamın sürdürülmesini savunmaktadırlar. Hiç kuşkusuz bu konuda Allah’ın buyruklarına karşı gelmeden doğal olarak evlilik ilişkisi içinde çocuk edinilmesi ve bu çocukların büyütülmesi hepimizin aynı fikirde olduğu bir durumdur. Ailede evlilik ilişkisinden doğan çocuk gerçekten Allah’ın büyük bir bereketlemesidir. Mesih İsa’ya iman etmiş bütün Hıristiyanlar bu konuya saygıyla bakmaktadırlar. Bunda bir kuşku yoktur. Ama acaba doğum kontrolü Hıristiyan ahlakı açısından yanlış mıdır? Ahlak dışı olarak mı değerlendirilmelidir?

Genellikle doğum kontroluna karşı Protestan teologların bakışı olumludur, ama Katolik teologların bakışı olumsuz. Aslında bakacak olursak doğum kontrolünü Hıristiyan ahlakı açısından yanlış olarak değerlendirebileceğimiz bir neden bulunmamaktadır.[18] Burada önemli olan bu işlemin, yani doğum kontrolünün yumurtanın döllenmesine engel olma anlamında algılanmasıdır. Yukarıda gördüğümüz gibi bir Hıristiyan açısından döllenmiş bir yumurta için artık hiçbir müdahale yapılamaz, çünkü bu döllenmiş yumurta bir insandır. Bu Allah’ın buyruklarıyla yasaklanmıştır. Ama spermle yumurtanın bir araya gelmesini engellemenin yanlış olduğunu belirleyen herhangi bir buyruk bulunmamaktadır. Dediğimiz gibi döllenmiş yumurtayı herhangi bir yolla yok etmeye kalkmak, işte esas kabul edilmesi mümkün olmayan budur. Yaşam başladığı için bu adeta bir erken kürtajdır.[19] Yukarıda işlediğimiz konuda belirttiğimiz gibi biz Rab İsa’ya yürekten iman etmiş Hıristiyanlar, kürtajı doğum kontrol yöntemi olarak kabul etmediğimizi üstüne basa basa söylemiştik. O zaman doğum kontrolü dediğimizde başka yöntemler var. Bu yöntemlerin hangisi Hıristiyan ahlakı açısından uygundur. Her şeyden önemlisi Kutsal Kitab’a, Allah’ın buyruklarına uygun olması önemlidir.



ÖNEMLİ NOT



Birinci: Bu bölümde inceleyeceğimiz doğum kontrol yöntemlerini yalnızca Hıristiyan ahlakı açısından inceleyeceğiz. Bu yöntemlerin uygulama ve ayrıntıları için en güzel başvuru yeri kendi doktorlarınız olacaktır. Bizler tıbbi açıdan görüş bildirme yetkisinde değiliz.



İkinci: Biz doğum kontrol yöntemlerinden bahsederken bunun yalnızca evlilik içi cinsel ilişkiler açısından ele alıyoruz. Zaten inancımıza göre evlilik dışı ilişkiler söz konusu bile değildir. Kutsal Kitap’ta temel bulmuş imanımız için cinsellik ancak evlilik kurumu ile geçerlidir.[20] Evlilik dışı ilişkiler için doğum kontrolüne gitmek gibi konular tamamen Kutsal Yazıların dışında ve Allah buyruğuna aykırıdır.



1. DOĞAL YÖNTEMLER



Doğal yöntem dediğimizde ilişki sırasında herhangi bir dış yöntemin, ilacın ya da aracın kullanılmadığı yöntemdir:



Geri Çekme yöntemi: Bu yöntemde ilişki sırasında boşalma olayının gerçekleşmesinden önce erkeğin vajinadan dışarıya çıkmasıdır. Böylelikle erkeğin spermlerinin kadının yumurtaları ile buluşması doğrudan önlenmiş olmaktadır.

Bu yöntemle hamile kalma riski ortadan kaldırılmış olur, aynı zamanda ahlak açısından da bir sorun yoktur. Herhangi bir ilaç alınmadığı için risk taşımaz, herhangi bir ekonomik yük de getirmez. Bütün bu olumlulukları yanında en büyük olumsuzluğu hala hamile kalma riskinin %25 olmasıdır. Bu yöntemde yük tamamen erkeğin omuzları üzerindedir. Erkeğin kendini çok iyi kontrol edebilmesi ve bir disiplin içinde olması gerekir.



Ritim yöntemi: Bu yönteme göre kadın kendi vücut ölçüsüne ve vajina salgılamasına göre adet/aybaşı dönemini belirler. Bir ay zarfında kadının hamile kalma olasılığının bulunmadığı dönemler vardır. Bu tarz bir izleme ile kendi yumurtlama döneminin yani hamile kalma olasılığının olduğu dönemin ne zaman olduğunu tespit edebilir. Bu özellikle adet kanamaları düzenli olan hanımlar için oldukça etkin bir yöntemdir. Örneğin her 28 günde bir kanaması gerçekleşen bir kadın için genelde yumurtlama günü 14 gündür. 30 günde bir kanaması olan için ise 15 gündür. Böylesine düzenli adet kanamasına sahip olan kadınlar için korunması gereken günler adetin ilk gününden itibaren saymak kaydıyla 12 ile 16 günler arasındadır. Bu günlerde sperm hücrelerinden korunmak doğal olarak hamile kalınmamasını sağlayacaktır. Bu doğal korunma yönteminin ahlak açısından bir sakıncası olmadığı gibi, hiçbir harcamayı da gerektirmez. Tıbbi herhangi bir riski de bulunmamaktadır. Bunun yanı sıra her kadında düzenli adet kanaması olmayabilir. Vücut ısısını izlemek ya da vajina salgılarını kontrol edip yumurtlama gününün yakın olup olmadığını kestirebilmek de bazen kesin olmayabilir ve doğum kontrol yöntem olarak %100 garanti veremez.



2. ENGEL YÖNTEMİ



Erkek spermlerinin dişi yumurtalarına ulaşmasını engellemek için bir plastik engelin kullanıldığı yönteme engel yöntemi diyebiliriz. Bu genelde iki şekildedir:



Prezervatif: Bu plastik kılıf ilişki esnasında erkek tarafından kullanılır. Bu tarz doğum kontrol yönteminin ahlak açısından bir sakıncası bulunmamaktadır. Prezervatifin kullanımı erkeğin sorumluluğudur. Hiçbir tıbbi riski bulunmayan bu yöntem en uygun doğum kontrol yöntemlerinden biridir. Hamile kalmayı engelleme açısından %90 başarı elde edilen bir yöntemdir.



Diyafram: Bu plastik engel ise kadın tarafından kullanılmaktadır. Erkek spermlerinin kadın yumurtalarına ulaşımını engelleyen yöntemlerden biridir. Diyafram kullanırken sperm öldüren bir merhem kullanılması gerek. Diyaframın kullanımında da doğum kontrolü açısından başarı oranı oldukça yüksektir. Ahlakı açıdan da bir sorun teşkil etmemektedir.



3. SPİRAL / İUD



Spiral kadının uterusuna takılan bir alettir. Bu yöntem döllenmiş yumurtanın uterusa tutunarak orada büyümesini engellemektedir. Çok kullanılan bir yöntem olmakla birlikte Hıristiyan ahlakı açısından uygun bir yöntem değildir. Çünkü döllenmiş yumurtanın uterusa tutunmasını engellemektedir. Kısacası yaşam yoluna çıkmış bir insan oğlunun yaşama tutunmasına engel olmakta, onun ölümüne neden olmaktadır. Bu nedenle erken kürtaj olarak değerlendirilebilir.





4. İLAÇLAR



Günümüz dünyasında doğum kontrolü için en yaygın olarak kullanılan yöntem ilaç yöntemidir. Aslında pek çok çeşit vardır. Burada farklı işlev gören iki ayrı ilaçtan bahsedeceğiz.



Gebeliği önleyen normal ilaçlar: Bu ilaçların amacı dişi yumurtanın üretimini engellemektir. Eğer ortalıkta herhangi bir dişi yumurta yoksa doğal olarak erkek spermi bu yumurtayı dölleyemez. Bu yöntem döllenmiş yumurtayı yok etmediği için Hıristiyan ahlakı açısından sorun teşkil etmez. Oldukça yaygın bir yöntemdir. İlaçlar sürekli kullanım gerektirdiği için ekonomik açıdan pahalı olabilir.

Her ne kadar kullanımı kolay ve gebeliği önleme açısından başarılı bir yöntem olsa da sürekli ilaç kullanımının getireceği bazı yan etkiler söz konusu olabilir. Gebeliği önleyen normal ilaçlar arasında enjekte yolu ile alınabilenleri de vardır.



“Sabah sonrası”ilaçları: Bu ilaç genelde ilişkiye girildikten ve kadının gebe kalma kuşkusu duyması sonrası alınan ilaçlardır. Bu tür ilaçlar imanlı bir Hıristiyan için kullanılmaması gereken ilaçlardır. Çünkü bu tür ilaçların kullanımı döllenmiş yumurtayı yok etmek içindir. Başlamış bir yaşamı ortadan kaldırır.



5. KISIRLAŞTIRMA



Bu kadın ya da erkeğin küçük bir operasyona tabi tutulması yolu ile olur. Kadınlar için, fallopi tüplerinin kapatılması şeklindedir. Bu tüpler dişi yumurtalarının dışarıya çıkmasını sağlayan tüplerdir. Erkekler için olan operasyona Vasektomi denmektedir. Bunda da erkek spermlerinin dışarıya çıkmasını sağlayan tüpler kesilip bağlanmaktadır.

Her iki işlem de hem çok pahalı olmayan hem de oldukça iyi sonuç veren işlemlerdir, (başarı oranı %95). Hiçbir zararı olmadığı ve döllenmiş yumurtayı öldürmediği için, bazı Hıristiyanlara göre Hıristiyan ahlakı açısından bir sakıncası yoktur. Ama bazı Hıristiyanlara göre kısırlaştırma Allah’ın insanoğluna verdiği buyruğuna karşı bir yöntemdir.[21]

Bir çift böyle bir yöntem kullanmayı seçerse, çok dikkat etmeleri lazım. Bu işlemi yaptırmadan önce de karı ve kocanın çok iyi düşünmesi ve bilgi alması gerekmektedir. Yeniden çocuk istemeleri söz konusu olduğunda çok az bir şansa sahip olacaklar. Ne kadının ne erkeğin kısırlaştırma ameliyatının fiziksel yan etkileri yoktur. Fakat bazen zihinsel yan etkisi olabilir. Yani, henüz genç olan kadının ya da erkeğin hiç bir zaman bir daha çocuk sahibi olmayacağı düşüncesi üzüntüye ve pişmanlığa yol açabilir.





SONUÇ



Karı ve kocanın geniş bir aileye sahip olmak istememesi için artık günümüzde birçok neden bulunmaktadır. Bu nedenlerin başında ekonomi gelmektedir. Çocukların bakımı, yiyeceği, giyeceği eğitimi oldukça pahalıdır. Dünya üzerinde birçok ülke de nüfus çokluğu problemi vardır. Özellikle bu ülkelerin büyük kentlerinde artık nefes alacak yer kalmamış gibidir. Bu durumu gören anne ve baba kendi çocuklarının ızdırap çekmesinden çekindikleri için çocuk yapmama kararı verebilirler. Ayrıca sağlık sorunları da çocuk edinmeme nedenlerinden biri olabilir. Örneğin: bir ailenin üç çocuğu vardır ve üçü de sezaryenle olmuştur. Bu durumda dördüncü bir çocuğun dünyaya gelmesi anne sağlığı açısından bir risk taşıyabilir. Bu ve benzeri nedenleri ard arda sıralamak çok zor değildir. Yukarıda saydığımız nedenler doğrultusunda doğum kontrolünü Hıristiyan ahlakı açısından sakıncalı saymak oldukça yanlış olacaktır. Ama en önemlisi doğum kontrolünün Allah buyruklarına aykırı yöntemler kullanılarak yapılmamasıdır. Allah’ın özenerek rahimde örmeğe başladığı insanoğlunun ölümü ile sonuçlanacak bir doğum kontrolü değil, döllenmenin gerçekleşmesini engelleyebilecek doğum kontrolü Hıristiyan ahlakına uygun bir karardır. Kısacası doğum kontrolü için şu standartlar göz önünde bulundurulmalıdır:



i) İmanlı Hıristiyan karı koca ne çeşit bir doğum kontrolü uygulayacakları konusunda birlikte oturup dua ederek bir yöntem üzerinde karar vermelidirler. Bunu birlikte yapmalıdırlar. Bu konuda her ikisi de aynı derecede sorumludurlar. Seçtikleri yöntem ahlak açısından tartışmaya açık olmalıdır.



ii) Böyle bir yöntem seçimi ve uygulanması yalnızca evlilik kurumu içinde söz konusudur. Allah’ın buyruklarına göre Kutsal Kitap ve Kutsal Kitap üzerinde temelleşmiş Hıristiyan ahlakı açısından evlilik dışı cinsel ilişki söz konusu bile edilemez. Doğal olarak bu tarz yöntemler uygulama dışı kalmaktadır.



iii) Evlenme yoluna çıkmış olan genç imanlı Hıristiyanların eğitim kendi kilise önderlerince üstlenilmeli ve bütün bu konularda imanlı gençler aydınlatılmalıdır. Gençler bu gibi konuları Allah’ı hoşnut etmek gibi amaçları olmayan kişilerden öğrenmemelidirler. Çünkü Rab İsa’da kurtuluş bulmuş bir Hıristiyan için yaşayış ibadettir. Eğer evlilik içinde çiftlerin birbirinden zevk alması Yaradan’ı ve Kurtaranı hoşnut etme anlayışıyla yapılıyorsa, çok daha derin bir anlayış kazanılır. Bu konuda önderlere büyük sorumluluk düşmektedir. Yanlış bilgilendirme yanlış sonuçlara neden olur. Bu nedenle evliliği bilen kilise önderlerinin bu konularda aydınlatıcı birer rehber olması gelecekteki aileyi daha sağlıklı kılacaktır. Yanlış bilgilendirilmiş gençler sonuçta herkesi sıkıntıya sokacak durumlarla yüz yüze gelebilirler.



iv) Korunma konusunda bilgilendirildikleri halde gebe kalan evli çifte iki konu hatırlatılmalıdır: Birinci: evli bir çiftin çocuk sahibi olması ne yanlış ne de ahlaksızlıktır. Aynı zamanda her çocuk Allah’ın ailelere sunduğu bir armağan, bir berekettir.[22] İkinci: herhangi bir nedenden ötürü aile içinde kalamayacak bir çocuksa (tecavüz gibi bir olaydan ötürü doğacak çocuk gibi) böyle bir yavruyu yetiştirmek için can atan, ona bütün sevgilerini vermeye hazır olan Mesih İsa’da Hıristiyan bir aileye bu çocuğu vermek Hıristiyan ahlakı açısından bir sakınca teşkil etmemektedir.



v) Bu konular hakkında evlenecek kişilere önderlerin konuşması, evlenecek çiftlerin saydığı ve sevdiği imanlı büyüklerinin kendileriyle konuşması ya da karı kocanın birbirleri ile konuşması ihmal edilmemelidir. Bu konu ihmal edildiği takdirde gençler başka kişilere gidecek ve dünyanın Allah’ı hoşnut etmeyi düşünmeksizin oluşturduğu birçok sistemden yanlış bir şeyler öğreneceklerdir. Bundan sonra bu kişilerin insan yaşamına verdikleri önem tartışılabilir.



Evliliğin amacı yalnızca çocuk sahibi olmak değildir. Tekvin 1:28’de üreme aynı zamanda başka şeylerle de bir denge oluşturmaktadır. Örneğin: bazen Allah’ın çağrısına olan sadakat, bağlılık hem evlilikten hem de çocuk sahibi olmaktan öne geçebilir.[23] Bütün bunlara baktığımızda yalnızca çocuk üretmeyi amaçlayan ilahi bir çağrı altında olmadığımızı görebiliriz. Besleyebileceğimiz, gereken dikkati verebileceğimiz, öğretebileceğimiz ve sevgimizi paylaşabileceğimiz çocuklar yetiştirmek esas olandır. Örneğin: Anadolu’muzda birçok çocuğa sahip aileler bulunmaktadır. Bir televizyon programında birçok çocuğa sahip bir babaya çocuklarını göstererek isimlerini söylemesini istemişlerdi. Baba bazılarını hatırladı ama bazılarının isimlerini bile hatırlayamadı. Çocuklara en çok neyi özledikleri sorulduğunda ise anne ve babalarının şefkatini arzuladıklarını söylemişlerdi. Allah’ın istediği, sadece kuru bir çokluk değil, Allah’ın istemi doğrultusunda yetiştirilebilecek evlatlardan oluşan bir ailedir. Bunun yanı sıra, batıda ve aynı zamanda Türkiye’de büyük şehirlerde, çocuklar açısından tam tersi bir tutuma rastlanır. Pek çok çağdaş aile tek çocuk sahibi olmak ister, çünkü daha fazla çocuk sahibi olmanın kariyer planlarını, rahat yaşam standartlarını ve bencil hayat tarzlarını etkileyeceğini düşünürler. “Bir daha yapmayalım” derler ve daha çok çocuk olursa bunu ceza ya da zahmet olarak görürler. Çocuklara yönelik hem “bir daha yapmayalım” hem de Anadolu’daki “kuru bir çokluk” fikri yanlıştır. Çocuklar her zaman Allah tarafından bahsedilen bir bereket olarak görülmelidirler.

İşte böyle bir aile Allah buyruklarına karşı gelmeyip doğum kontrol yöntemlerinden birini seçerek aynı zamanda başkaları için güzel bir tanıklık yapmış olacaktır. Dünya imanlı ailelerin yaşamında Yaratan Yüce Allah’ın insan yaşamına verdiği değeri gözlemleyebilecektir.





İDAM




İnsan yaşamı Allah benzeyişinde[24] çok değerli olarak yaratılmıştır. Bu bölümün başlangıcında Allah’ın insan yaşamına verdiği değeri ve önemi hep birlikte gördük. Bu değer konusunda ne denli ciddi olduğunu da özellikle 6.emri okuduğumuzda daha net görebiliyoruz:



“Katletmeyeceksin.”

Çık. 20:13; Tes. 5:17



Aslında Allah bu altıncı emirden önce de katletmenin ne denli büyük bir suç olduğunu ve bunun cezasının katilin ölmesi şeklinde olduğunu belirtmişti:



“...ve insanın elinden, insan canını döken her adamın kardeşinin elinden, insan canını arayacağım.

Her kim adam kanı dökerse, onun kanı adam eliyle dökülecektir; çünkü Allah kendi suretinde adamı yaptı.”

Tek. 9:56



Başkasının kanını döken, başkasını öldüren kişi acaba neden öldürülmeli? Bu konuya farklı açıklamalar getirebiliriz:



Bu kişi kasıtlı olarak bir insanı öldürmüştür.

Ölen kişinin ailesine büyük zarar ve acı vermiştir.

Aynı zamanda bütün topluma karşı suç işlemiştir.



Bütün bu nedenler önemli olmakla birlikte böyle bir suçu işleyen kişinin ölümle cezalandırılmasının asıl nedeni onlar değildir. Asıl neden şudur:



Allah tarafından yaratılmış, hem de Allah’ın benzeyişinde yaratılmış bir yaşam yok edilmiştir.



Burada cinayet suçunu işleyen kişi her şeyden önce Allah’ın kendisine karşı suç işlemiştir. Böylesine ağır bir suçun bedelini ancak bu suçu işleyen kişi kendi yaşamını verecek ödeyebilir. Bir daha geri getirilemeyecek bir can yok edilmiştir. Kutsal olan bir şey yani insan yaşamı yaşama hakkından yoksun bırakılmıştır.

Eğer bir toplum insanın Allah benzeyişinde olduğunu düşünmüyorsa, yaşama olan saygısı yetersiz kalacaktır. İnsan yaşamına önem verilmeyecek, dolayısı ile bu bütün insan ilişkilerine de yansıyacaktır. Özellikle son zamanlarda üretilen filmlerde gösterilen şiddet buna en güzel örneği yansıtmaktadır. İnsanlar adeta bir oyuncak gibi fırlatılıp atılmakta, öldürülüp yok edilmektedir. Bütün bu üretimlerin arkasında Yaradan’ın benzeyişinde yaratılmış insanoğluna verilen değerin ne denli az olduğudur. Yaradan tanınmayınca yaratılan hiç tanınmaz.

Günümüz gazete ve televizyonlarda sürekli olarak önemsiz nedenlerle insanların birbirlerine kıydıklarını okuyor ve seyrediyoruz. Bütün bu olaylar yine aynı bilinçsizliğin sonuçlarıdır. İnsanın Allah benzeyişinde yaratıldığı, Allah tarafından yaşamına ne kadar değer verildiği öğretilmemekte ve bu nedenle de bilinmemektedir.

İnsanların bu denli kolayca birbirlerini öldürmemeleri, Allah’ın verdiği her yaşama saygı göstermeleri için öldüren kişiye öldürülme cezası gibi ağır bir ceza buyurulmuştur. Allah adil bir Allah’tır ve kasten adam öldürmek gibi bir suç için hoş gürü göstermesi mümkün değildir.



1. ÖLÜM CEZASININ UYGULANMASI KONUSUNDA KUTSAL KİTAB’IN YÖNLENDİRİŞİ



a) Ölüm cezası hiçbir biçimde normal bir vatandaş tarafından verilemez ve yerine getirilemez.

Böyle bir düşünce kan davası dediğimiz ve sonu gelmez cinayetleri beraberinde getiren durumu ortadan kaldırmak içindir. Öldürülen kişinin ailesi kendi başına gidip karşı taraftan öç almak isteyebilir. Bu başka masum kişinin canını kıymaktan başka bir şey değildir. Kin, nefret ve ölüm birbirini izler durur. Ne yazık ki, 21.yy’a girdiğimize rağmen eski çağlarda olduğu gibi hala kan davası sürmektedir. Anadolu’muzda hala bu dertten yaralı aileler bulunmaktadır. Gerçek adalet, hiçbir zaman öldüren kişinin ailesinden hiç suçu olmayan birini öldürmekle yerini bulmaz.

Ölüm cezasını yerine getirmek ancak Allah’ın yetki vererek o ülkenin başına koyduğu devletin tekelinde bulunmalıdır. Eski Antlaşma’da hüküm olarak konulan ölüm cezası cinayetleri engelleme, suçsuzları koruma ve Allah’ın halkını kasten başka ilahlara ibadet etmekten korumak içindi.[25] Özetleyecek olursak Kutsal Kitab’ın açıklamalarına göre genelde idam, kasten ve bilinçli bir biçimde adam öldüren kişi için söz konusudur. Bu ceza ancak devletin yargı organlarınca yargılama sonucu verilebilir. Bunun dışında herhangi bir ülke yönetimi tarafından o ülkede politik karşıtlar için, ya da varolan zulmedici bir yönetimin sürekliliği için ölüm cezası verilmesi Kutsal Kitab’a göre aykırı bulunmaktadır.



b) Ölüm cezasının verilebilmesi için tanıklar gerekir.

Ölüm cezasının verilebilmesi tanıkların varlığına bağlıdır. Böylesine önemli bir kararın verilmesi konusunda bir kişinin tanıklığı yetersizdir:



“Bir adam insan vurursa, katil şahitlerin ifadesiyle öldürülecektir; fakat bir canın ölmesi için tek şahit şahadet etmeyecektir.”

Say. 35:30



“Ölecek olan adam iki şahidin, veya üç şahidin sözü ile öldürülecek; bir şahidin sözü ile öldürülmeyecektir.”

Tes. 17:6



Adalet çok dikkatli ve tam yerli yerinde uygulanmalıdır. Ölüm cezası vermek oldukça önemli bir konudur. Eğer yanlış bir tanıklık nedeni ile bir kişinin ölümüne neden olan kişilerin de ölüm cezasına tabi olacakları hatırdan çıkarılmamalıdır:



“Eğer bir adama karşı kötülük hakkında şahadet etmek üzere, ona karşı yalancı bir şahit kalkarsa, o zaman aralarında dava olan iki adam Rab’bin önünde, o günlerde olan kahinler ve hakimlerin önünde duracaklar; ve hakimler iyice araştıracaklar; ve işte, eğer şahit yalancı şahitse, ve kardeşine karşı yalan yere şahadet etmişse, o zaman kardeşine yapmağı düşündüğü ne ise kendisine yapacaksınız; ve aranızdan kötülüğü kaldıracaksın.”

Tes. 19:16-19



c) Bir katil için hiçbir alternatif ceza yoktu.

Bir başka kişiyi kasten öldüren kişi için ölüm cezasından kaçabilmesini sağlayacak hiçbir alternatif ceza bulunmamaktaydı:[26]



“Ölüme müstahak olan katilin canı için de diyet almayacaksınız; fakat mutlaka öldürülecektir.”

Say. 35:31



O dönemdeki mevcut Mezopotamya yasalarına göre bir başkasını kasten öldüren bir zengin para ödemek kaydı ile bu cezasından kurtulabiliyordu. Zengin kişi böylelikle adam öldürse bile kendisi ölümden kurtulmayı başarabiliyordu. Fakirlerin ise böyle bir şansı yoktu.[27] Eski Antlaşma’ya baktığımızda böyle bir yaklaşım görmüyoruz. Daha öncede belirttiğimiz gibi Allah insan yaşamına gerçekten çok büyük önem vermektedir. Bu nedenle böyle bir uygulamanın ortaya çıkması gerekiyordu. Yoksa zenginliklerine güvenen ya da hiçbir şeyden korkusu olmayan insan sürekli olarak başkalarına eziyet edebilecek ve hatta istemediği, hoşlanmadığı kişileri yok edebilecekti. Kasten adam öldürmeye ceza olarak idam bu tarz suçların sürekli olarak işlenmemesi için oldukça etkin bir uygulama olmuştur.



d) İnsan yaşamına son vermek idamı beraberinde getirmektedir.

Mezopotamya ve Hitit yasalarına göre bir başkasının mal varlığına göz koymak ve gasp etmek gibi suçlar da ölüm cezasını gerektiren suçlardı. Oysa Eski Antlaşma’da mala göz koyma, gasp gibi suçların cezası ölüm cezası değildir. Burada yaşama son vermenin ölüm cezasını beraberinde getirmesinin önemi yaşamın kutsallığında yatmaktadır. Antik Çağ tarihi uzmanları genel olarak o dönemde en üstün yasaların Eski Antlaşma’da bulunduğunu söylemektedirler. Aynı zamanda insan yaşamına verilen değer açısından da Eski Antlaşma en üst seviyede yer almaktadır. Allah insanı kendi benzeyişinde yaratmış ve insana bütün yaratıkları arasında çok özel bir yer vermiştir.





2. ÖLÜM CEZASI KONUSUNDA ÇAĞDAŞ


TARTIŞMALAR



Günümüzde birçok kişi ölüm cezalarının karşısında yer almaktadırlar ve özellikle ortak olarak şu aşağıdaki noktalar üzerinde durmaktadırlar:



a) Böylesine büyük bir cezanın verilmesi barbarlıktan başka bir şey değildir. Böylesine vahşice işlenilmiş bir suça vahşice işlenilmiş başka bir suçla ceza verilmektedir.

Allah hiçbir zaman insana baskı ve zulmü hoş gören yasaların savunuculuğunu yapmaz. Ancak Allah toplumunun gerçekten esenlik içinde yaşamasını arzulamaktadır. Bunun içinde insanlığı başıboş bırakmamıştır. Eğer bir toplumun içinde kasten insan öldüren kişilere ağır bir ceza verilmiyorsa, bu toplumda gittikçe insan saygısı, insan sevgisi azalmaya başlar. Önüne gelen bir başkasının canına kıyma hakkını kendinde bulur. Bu insanın kendi yaradılışında vardır. Yaşama verilen saygının değeri yaşamı korumanın, koruyabilmenin yolundan geçer. Böylesine ağır bir suçu işlemeye girişen kişinin ödeyeceği bedelin kendi canından olacağını bilirse bu suçu işlemekten vazgeçebilir. Bu gerçekten insan hayatını koruyucu oldukça etkin bir yasadır.



b) Eğer yanlış bir kişi öldürülürse ne olacaktır?

Her zaman yanlış bir kişinin ölüm cezası ile cezalandırılma durumu söz konusu olabilir. Katilin kim olduğu konusunda şüpheci ve araştıran bir yargı sistemi olması oldukça gerekli bir şeydir. Eski Antlaşma’da bu konuda kesin sonuçlar aranmaktadır. Özellikle tanıkların istenmesi bu nedendendir. Olayın aydınlanması için görgü tanıklarının olması çok önemlidir. Aynı zamanda tanıkların dürüstlüğü de bir başka konudur. Bir kişinin başkasını öldürüp öldürmediği konusunda bir kuşku varsa, net olarak bir bilgi yoksa, kesin bir karara varılamıyorsa ölüm cezası verilmesi söz konusu olamaz.



c) Adam öldürenleri hapis cezasına çarptırmak daha insani olacaktır

Acaba bu gerçekten doğru mu? Bugünkü anlamına göre, Kutsal Kitap dönemlerinde kişileri hapis etmek kavramı yoktu. Günümüz hapishanelerini gözden geçirdiğimizde kişileri hapis cezası ile cezalandırmak kesin bir ceza değildir. Bu tarz görüş öne sürenlere şöyle cevap verilebilir. Allah benzeyişinde yaratılmış bir insanın bütün yaşamını demir parmaklıklar arkasında geçirmesi, onun bütün özgürlüklerinin elinden alınmış olarak yaşaması daha insani midir?



d) Allah sevgi Allah’ıdır. Karşılık vermek ve intikam almak gibi barbarca davranışlar O’nun karakter yapısına uymaz

Allah’ın karakterine baktığımız zaman yalnız tek bir karakteri ile karşı karşıya kalmıyoruz. O hem çok seven bir Allah’tır hem de çok adil bir Allah’tır. Yalnız Allah’ın sevgi yönünü ele alıp O’nun adil, adalet sahibi ve aynı zamanda yargı gününün sahibi olan Allah olduğunu unutmak sahte, yanlış Kutsal Kitap’tan açıklanmadığı bir Allah’ı adeta iyi bir şekilde tanıyamamak demektir.

Evet, Allah intikam alan, ya da her şeyin karşılığını almak için köşede bekleyen bir Allah değildir. Ama Allah aynı zamanda günahtan nefret ettiğini söylemektedir. Günahın karşılığında bir ceza sistemini daha başından itibaren koymuştur. Allah’a karşı işlenilen çok büyük suç ise O’nun isteyerek, beğenerek yarattığı canı öldürmektir. Eğer Allah öldürmeye karşı bir ceza sistemi oluşturmasaydı o zaman kendi adalet kavramı çelişkili olacaktı. Oysa sevgisiyle bütün evreni kuşatan, adaletiyle de yine bütün evreni kucaklamaktadır. Bu cezanın verilmesi Allah’ın kendi karakterine ne denli sadık olduğunu göstermektedir.





SON SONUÇ




Burada üzerinde durulması gereken en önemli konu insan yaşamına verilen değerdir. Allah insanı kendi benzeyişinde yaratmıştır. Bu nedenle kasten insan öldürmek Allah’a karşı en büyük suçtur. Bir insanın yaşamını kasten sona erdirmek, bu işlemi yapan kişinin yaşamının da sona ermesini gerektirmektedir. Bu Allah’ın insan yaşamına verdiği değeri korumanın yoludur. Çünkü dünya üzerinde gerçekler vardır. Bu gerçeklerden biri de Allah benzeyişindeki insanın zaman zaman ne denli sınırsız davranışlara yöneldiğidir. Eğer Allah yasası bu tarz buyruklarla donatılmasaydı, insan kendi nesli içinde büyük bir tehlike oluşturacaktı. Bugün bütün bu Allah yasasına rağmen ve modern dünyanın yasalarına rağmen insan tam olarak dizginlenmemiş, halen yakıp yıkmakta ve öldürmektedir. Oysa Allah yasasının amacı yaratılanın yaradılışına layık bir biçimde yaşaması için korumak ve yaşayabileceği toplumsal çevreyi oluşturabilmektir.





SAVAŞ




Savaş her zaman inanılmaz derecede acılar getiren, çok kötü bir olaydır. Büyük bir insan kitlesini derinden yaralayacak kadar etkin acılar, zararlar ve yıkımlar getirir. İnsanları evsiz, ailesiz bırakır. Yerinden yurdundan kopmuş başka diyarlarda yaşamak zorunda bırakılmış binlerce kişi demektir savaş; bunun yanı sıra yaşamını kaybedenlere ne demeli. Birçok suçsuz insanın hayatı kaybolup gitmiştir. Bu insanların umutları, sevinçleri, sevgileri adeta hiçe sayılmış, bazen bir hiç uğruna öldürülmüşlerdir. Allah benzeyişi olan yaratılmış bunca güzel sanat şaheseri olan insanlar nedenini bile anlamakta zorluk çektikleri çatışmalar, anlaşmazlıklar, çekişmeler yüzünden yaşamlarını kaybetmişlerdir. Bu kadar acı olan savaş aynı zamanda bazen bir soluk kadar insanlığa yakın olmuş adeta insanlığın ensesinden ayrılmamıştır. Allah’ın yarattığı insan çoğu zaman Allah’a bakmadığı, O’nun sevgisini tatmadığı için kendi egosunun esiri olarak ırkçılığa dönüşmüş milliyetçilikler, nedensiz sen ben kavgaları, bir karış toprak için binlerce insanı felakete sürüklemek, öç almak, kendi politikasını kanıtlamak gibi daha bir yığın bazen sudan sayılacak sebepler yüzünden insanlığı savaşa sürüklemiştir. Böylesine kötü ama kötü olmakla birlikte bu kadar da insanlıkla iç içe bir kavram olan savaş karşısında, Rab Mesih İsa’da iman yaşamını sürdürmeye çalışan bir Hıristiyanın tutumu ne olmalıdır?

Eski Antlaşma birçok savaştan söz etmektedir. Allah İsrail’e “kutsal savaş” buyrukları verdi diye bizler de “kutsal savaş” yapacak değiliz. Bugün artık dünyada hiçbir millet kendisini “kutsal millet” olarak addedemez. Ayrıca İsrail’in Eski Antlaşma döneminde anladığı şekilde de bir teokrasi[28] anlayışına sahip değildir.[29] İsrail bu tarz savaşları iki nedenden ötürü gerçekleştirmişti.



1. KENDİNİ SAVUNMA



Kutsal Kitap’ta bahsi geçen bütün çatışmaların kendilerini korumak gibi bir nedeni vardı.[30] Allah’ın kendilerine vaad ettiği topraklara doğru yürürlerken o bölgelerde bulunan insanlarla barış anlaşmaları yapmaları istenmişti. Bu her şeyden önce çıkabilecek savaşlara mani olmak içindi:



“Bir şehre cenk etmek için ona yaklaştığın zaman, onu barışıklığa çağıracaksın.”

Tes. 20:10



2. ALLAH YARGISINDA BİR ARAÇ OLARAK

KULLANILMAK



Kutsal Kitab’ın geneline baktığımız zaman bazen çok azmış bir halkın yargılanması bir başka halkın onları yenmesi şeklinde olmaktadır. Kenan halkı da oldukça yoldan çıkmış bir halktı. Bu halk için Allah birçok kereler tövbe olanağı sunmuştu. Hatta İbrahim döneminde bile bu halkın yaptıklarını kınamış ve bu azgınlıklarının devamı sonucunda başlarına gelecekler konusunda onları uyarmıştı.[31] Yargı öncesi Kenanlılar defalarca uyarıldılar. En azından İsrail’lilerin Kızıl Denizi aşıp Kenan diyarına girinceye dek geçen kırk yıl süresince uyarılıp durdular. Ama bütün bu süreç içersinde bu halkta hiçbir iyileşme görülmedi. Bu insanların yaptıkları çılgınlıklar yalnız kendi halklarını değil etraftaki halkları da etkiliyor, üstüne üstlük Allah halkının bile yoldan çıkmasına neden oluyordu. Eriha kenti tehdit altında iken yalnızca tek bir kadın tövbe etmiş ve bu kadın kurtulmuştu.[32]

Bu azgınlıklarından dönmeyenlerin yargısı vaad edilen topraklara doğru yürüyen İsraillilerin bir araç olarak kullanılması sonucunu vermiş oldu:



“...fakat onları, Hittileri, ve Amorileri, ve Kenanlıları, Perizzileri, Hivileri ve Yebusileri, Allah’ın RABBİN sana emrettiği gibi tamamen yok edeceksin; ta ki, kendi ilahlarına yaptıkları bütün mekruh şeylerine göre yapmağı size öğretmesinler; yoksa Allah’ınız RABBE karşı suç edersiniz...”

Tes. 20:17-18



Bu insanların yaptıkları azgınlıklara bir kaç örnek vermek sanırım konuyu daha da netleştirecektir. Kenanlılar kendi çocuklarını Tanrılarına sunu olarak canlı canlı yakıyorlardı.[33] Homoseksüellik had safhadaydı, dinsel uygulamalar arasında tapınak görevlileri ile cinsel ilişkilerde bulunmak gibi uygulamalar vardı, başka bir deyişle fahişelik adeta inançlarının bir parçası olmuştu.[34] Bu gibi davranışların hiçbirinden tövbe etmemişlerdi. Bu nedenle Allah bu halkların daha fazla dünya insanını yoldan çıkarıp mahva götürmesini engellemek için İsraillileri yargısı için bir araç olarak kullandı.

Savaşın iki genel noktası vardır. Buna göre. Birinci: bir imanlı Hıristiyan kişisel anlamda kendi yaşamına yönelik saldırıyı nasıl kendisinden uzaklaştıracaktır? İkinci: günümüzde hepimiz belli devletlerin vatandaşlarıyız, yalnız başımıza yaşamıyoruz. O zaman vatandaşı olduğumuz ülkemiz savaşa girerse bizim imanlı bir Hıristiyan olarak tavrımız ne olacaktır?



a) Kişi olarak

Eski Antlaşma ileriye dönük olarak gelecek bir barışa bakıp durmuştur. Allah’ın Mesih İsa’da vaad ettiği ruhsal krallığın içinde savaşa yer yoktur. Mika Peygamber bu muhteşem günler hakkında şöyle bir bildirimde bulunmaktadır:



“Ve çok kavimler arasında hükmedecek, ve uzakta olan kuvvetli milletler hakkında karar verecek; ve kılıçlarını sapan demirleri, ve mızraklarını bağcı bıçakları yapacaklar; millet millete karşı kılıç kaldırmayacak, ve artık cengi öğrenmeyecekler.”

Mik. 4:3



Gelecek olan Mesih, İşaya bölümünde “Barış Prensi” olarak isimlendirilmektedir.[35] Bunun gerçek bir biçimde uygulanışını Kutsal Kitab’a göre Rab İsa’nın ikinci gelişinde göreceğiz.

Rab Mesih İsa’da yeni yaşamı bulmuş ve O’nun kanında aklanmış bir Hıristiyan hiçbir zaman savaşı seven bir kişi olamaz. Eğer bir kişi Mesih İsa’yı yüreğine almışsa her geçen gün yaşamı O’na göre değişmeye başlayacak ve her geçen gün biraz daha O’na benzeyecektir. Dolayısıyla savaş değil, “Barış Prensine” benzer bir kişi olacaktır. Rab İsa elinde kılıçla dünyaya gelmedi. O politik anlamda bir önder olarak dünyaya gelmedi. O’nun krallığı o dönemdeki Yahudi’lerin beklediği anlamda ne milliyetçi temeller üzerine oturan bir krallık ne de politik temeller üzerine oturan bir krallıktı. Allah’ın sadakati ve adaletinden akıp gelen ruhsal bir egemenliğin kralı olarak dünyaya geldi.

Rab İsa kendisini izleyenlerin ne silah kullanmasını ne de kendini savunmasını istedi. Bunu İncil’deki örneklerden kolayca görebiliriz:



“İsa ona, ‘Arkadaş, seni buraya getiren neyse, onu yap!’ dedi. Bunun üzerine, yaklaşıp İsa'yı yakaladılar ve tutukladılar.O zaman, İsa'yla birlikte bulunanlardan biri hemen kılıcına davrandı, baş rahibin uşağına vurduğu gibi onun kulağını kesti. İsa ona, ‘Kılıcını kınına koy!’ dedi, ‘Çünkü kılıç tutan herkes kılıçla yok olacaktır.’”

Mat. 26:50-52



“İsa, “Benim krallığım bu dünyadan değildir” diye karşılık verdi. “Krallığım bu dünyadan olsaydı, yandaşlarım, Yahudilere teslim edilmemem için savaşırlardı. Oysa benim krallığım buradan değildir.”

Yu. 18:36



Mesih İsa’nın kendi müjdesine düşman olanlara karşı önerdiği tek şey sevgiydi, onları öldürmek, onlara saldırmak, onları yok etmek değil. Mesih İsa’nın buyrukları arasında en önemli buyruklarından biri başka hiçbir dinin ahlak anlayışında bulunmayan bir buyruktur:



“Ama ben size diyorum ki, düşmanlarınızı sevin, size zulmedenler için dua edin.”

Mat. 5:44



Rab Mesih İsa kendi yaşamı ile bu buyruğunun önemini bizlere göstermiş oldu. Çünkü kendi tutuklanması, yargılanması, eziyete uğraması, aşağılanması ve haça gerilmesi sırasında hiçbir şekilde karşılıkta bulunmadı, hakaret etmedi, beddua etmedi, lanet etmedi, aksine tam tersi olarak onlar için iyilikler diledi:



“Kendisine sövüldüğü zaman sövgüyle karşılık vermedi. Acı çektiğinde kimseyi tehdit etmedi; davasını, adaletle yargılayan Allah’a bıraktı. Bizler günah karşısında ölelim ve doğruluk uğruna yaşayalım diye, günahlarımızı çarmıhta kendi bedeninde yüklendi.”

1. Pe. 2:23-24



Hiçbir günahı yoktu, Rab’bin Hizmetçisi olarak acı çekti. Bu ifadeleri Eski Antlaşma peygamberlerinden İşaya’nın kitabında okuyoruz.[36] Rab Mesih, kendisini haça çakanların bağışlanması için bile dua ediyordu:



“Kafatası denilen yere varınca, O'nu ve katilleri çarmıha gerdiler; biri sağda, öbürü solda. İsa, ‘Baba, onları bağışla’ dedi, ‘Çünkü ne yaptıklarını bilmiyorlar.’ Kura çektiler, O'nun giysilerini aralarında paylaştılar.”

Luk. 23:33-34



Dağdaki vaazında ise Rab Mesih İsa şöyle sesleniyordu:



“Ne mutlu barışı sağlayanlara onlara Allah oğulları denecek.”

Mat. 5:9



Rab İsa’ya gerçekten iman eden bir kişi hiçbir zaman başkalarını tahrik edici, kavgacı, çekişme yanlısı ya da savaş yanlısı bir kişi olamaz. Çünkü bu kişi yüreğinin kürsüsüne Rab İsa’yı bir kral olarak oturtmuş kişidir. Allah’ın diri Sözü olan Rab Mesih İsa hiçbir zaman çekişme, kavga, gürültü, savaş istememektedir. O Barış Prensi’dir. O’nu yüreklerine almış seçilmişlerinin de Barış Prensi’nin yaşamına benzeyen bir yaşam sürmeleri gerekmektedir. Zaten bunun için Allah Kutsal Ruh’u sağlamaktadır. Yoksa kişi kendi kendine bu buyrukları yerine getirme konusunda başarılı olamaz.

Daha önceki ayetlerde gördüğümüz gibi Yeni Antlaşma’da açıklanan Allah’ın krallığında esenlik ve barış vardır. Kılıç krallığı değil, yüreklere esenlik ve barış veren bir krallıktır. Böylesine esenlikli bir ruhsal krallıkta: sabırlı bir biçimde paylaşım, alçak gönüllü bir hizmet, acı çekmek, kendini feda etmek, sürekli dua etmek, müjdeyi açıklamak gibi konulardan ibaret bir yaşam söz konusudur. Mesih’te olan bir kişinin savaşımı ancak ruhsal anlamdaki kötü güçlere karşıdır:



“Son olarak Rab’de ve O’nun üstün gücüyle güçlenin. İblisin hilelerine karşı durabilmek için Allah’ın sağladığı bütün silahları kuşanın. Çünkü savaşımız insanlara karşı değil, yönetimlere, hükümranlıklara, bu karanlık dünyanın güçlerine, kötülüğün göksel yerlerdeki ruhsal ordularına karşıdır.”

Ef. 6:10-12



Buna örnek olarak Mesih İsa’nın öğrencilerinin yaşamı yeterlidir. Onlar Mesih İsa ile birlikteki yaşamlarında hiç bir şekilde kavgaya ya da savaşa girişmemişlerdi. Esenlik içinde Mesih İsa’nın dizinin dibinden ayrılmaksızın Rab’bin kurtarış müjdesini ilan edip durmuşlardı. İncil yaşamı barış yaşamıdır. Tarihte saptırılmış Hıristiyan inancının yanlış davranış örneklerini görebiliriz. Kutsal Kitap böyle davranışlara ve hareketlere kesinlikle karşıdır.

Bu noktaların altını çizerek yinelemekte çok büyük fayda vardır. Allah’ın krallığını yaymak amacıyla savaşlar çıkarmak, savaşmaya gitmek, masum insanları öldürmek, onların kanına girmek gibi vahşi yaklaşımlar Allah’ın müjdesinde yer almamaktadır. Tarihte olan ve Mesih İsa’nın adı kullanılarak yapılmaya çalışılan savaşlar tamamen yönetimlerin kendi çıkarları uğruna inancı kullanmalarıdır. Kutsal Kitab’ı bilmeyen halk yalnız yöneticilerinin dediklerine uyduklarından bu tarz savaşlar ortaya çıkmıştır. Haçlılar bunun en kötü örneğidir. Haçlıların yaptıklarının bir tanesine Kutsal Kitap ayetlerinden bir dayanak bulmak mümkün değildir. Bunun bedelini Hıristiyanlar hala çekmektedirler.



b) Bir ülkenin vatandaşı olarak

Günümüzde dünyanın birçok ülkesi laik yönetimlere sahiptir ve demokratik toplumlar ortaya çıkmıştır. Böylesine modern bir dönemde bile insanlar savaştan kurtulamamışlardır. Bu hırs, bu gövde gösterisi, değişmeyen bencillik duyguları ve kıskançlıklar bir kez daha Kutsal Kitab’ın doğruluğunu kanıtlamaktadır. Çünkü insan Adem ve Havva döneminden beri isyan içindedir, yüreğinde günah vardır. Dünya ne kadar modernleşirse modernleşsin bu doğasındaki isyan, Allah kurtarışına kulak vermedikçe dinmeyecek ve bu kavgaların dövüşlerin ardı arkası kolay kolay kesilmeyecektir.

Peki, bir Hıristiyan eğer kendi ülkesi savaşa girerse ne yapacaktır? Bu kişi askere çağrılırsa tavrı ne olması gerek? Bunlar inanç açısından önemli konular.

Kutsal Kitap’ta On Emir’den bir tanesi “öldürmeyeceksin”[37] şeklindedir. Ya savaş anında ne olacaktır? Bir Hıristiyan öldüremeyeceğine göre kendi ülkesinin ordusundaki rolü ne olacaktır?

Yukarıda üstüne basa basa söylediğimiz gibi savaş Şeytan’dan, kötüden, kötülükten, benlikten kaynaklanmaktadır. Ama öyle durumlarla karşılaşılmıştır ki bazen iki kötü durum içinde en az kötü olanı seçme söz konusu olabilir. Bir imanlı kişi hiçbir zaman başka birisine zarar vermek istemez ama öyle anlar olur ki, birdenbire kendisini ya da başkalarını koruma durumundan zarar vermek zorunda kalabilir.

Bütün Rab İsa’ya iman etmiş kişiler aslında bu konularda şiddete karşı duran kişiler olmalıdırlar. Birçok Hıristiyan tam anlamı ile pasiflik taraftarıdır Bunu biraz açacak olursak şartlar ne olursa olsun savaşa katılmama, başka bir insana zarar vermeme ve öldürmeme şeklinde düşünmektedirler. Buna kendilerini savunmayı bile ekleyebiliriz. Yani kendi canına kasteden, kendisine saldıran kişiye bile herhangi bir tepkide bulunmama taraftarıdırlar.

İlk Hıristiyanlar ilk yüzyıllarda orduda görev almak istememişlerdi. Bunun en büyük nedenlerinden biri Roma ordusunda görevli bir askerin imparatoru Allah olarak kabul etmesi zorunluluğuydu. Böyle bir putperestliği kabul etmek bir samimi Hıristiyan için söz konusu olamazdı. Diğer önemli nedeni ise o dönemin Roma ordusunda olmak demek zaman zaman halka karşı büyük eziyetlerde bulunmak, işkenceler yapmak ve öldürme gibi eylemlere katılmak demekti. Bu Mesih’in müjdesini gönenen ve yaşayan kişi için asla onaylanamayacak bir konuydu. Dolayısıyla ilk dönemdeki samimi Hıristiyanların bu konuda tamamen pasiflikten yana olması çok doğaldı. Bu pasiflik sonucunda Roma askerleri Hıristiyanlara eziyet etmeye ve hatta öldürmeye başladılar.

Bunun yanı sıra bazı Hıristiyanlar tam anlamı ile pasifliği kabul etmemektedirler. Bu kişiler bütün yürekleriyle kavgayı, dövüşü, savaşı, zulüm ve öldürmeyi kabul etmemektedirler. Çünkü İncil’de zaten böyle bir öğreti asla yer almamaktadır. Tam olarak pasifliği kabul etmeyen Hıristiyanların görüşü, yalnızca çok zor anlarda kişinin kendini, ailesini ve vatanını koruması ya da savunma amaçlı bir tepkinin söz konusu olabileceğini söylemektedirler. Bu şekilde düşünen Hıristiyanlara göre bir asker olarak savaşta yer almaları için savaşın nedeni savunma olmalıdır. Buna “geçerli bir nedeni olan savaş” da diyebiliriz. Bunun dışında başka hiçbir şekilde insanın insana karşı savaşını, saldırısını kabul etmeleri mümkün değildir.

Şimdi “geçerli bir nedeni olan savaş” konusuna biraz değinelim. Bir Hıristiyanın herhangi bir savaşta yer alması ancak bu üç koşulun gerçekleşmesine bağlıdır:

i) Savaşın nedeni doğru olmalıdır: Saldırganlık değil yalnızca ülkenin savunması şeklinde olmalıdır. Haksızlığın önüne geçilmesi gerekmektedir. Bu bazı politik çıkarlar uğruna ve rüyaların gerçekleşmesi için başkalarının canına kasteden bir savaş olmamalıdır.

Savaşı engellemek için bütün normal girişimlerin yerine getirilmiş olması gerekmektedir. Barışçı yaklaşımlar, görüşmeler yapılmış olmalıdır. Bütün bunlara rağmen karşı taraf hala saldırıyorsa ancak bu durumdaki bir savaşın nedeni geçerli olabilir. Çünkü güçlü bir ülke sırf kendi yayılmacı politikası nedeni ile bir başka ülkeye saldırıp ülkedeki insanları öldürmeye kalkışırsa, bir Hıristiyan amacı savunma olan bu savaşta yer alabilir.



ii) Savaş kontrol altında bir savaş olmalıdır: Kısacası II Dünya Savaşı’nda olduğu gibi büyük kentleri yok edecek karşılıklı bombardımanların olmadığı bir savaş olmalıdır. Yalnızca askeri güçler arasında bir savaş olmalıdır. Sivil halkın bundan en az zarar görmesi için çaba gösterilen bir savaş olmalıdır. Sivil halkın zarar görmesinin engellenmesi çağımız için hiç zor değildir.

Savaşın amacı saldırıları engellemek, yeniden barışı sağlamak, haksızlığa engel olmak için olmalıdır. Bu savaş esnasında savaşılan ülkenin gıda kaynaklarının da yok edilmesine çalışılmamalıdır. Önemli olan saldırıyı veya zulmü durdurmaktır. Kızgınlıkla karşı tarafın bütün kaynaklarını yok etmeye çalışmak kin ve nefretin kusulması demektir. Bunun da İncil’de yeri yoktur. Hele hele kimyasal silahlar, virüsler ve birtakım her şeye zarar verici silahların kullanıldığı savaş da tamamen haksız ve geçerli bir nedeni olmayan bir savaştır.



iii) Savaşın sonucu önceden görülebilir, haksızlıkların engellenebileceği bir savaş olmalıdır.

Yukarıda dediğimiz gibi savaşın gerçekten çok sınırlı bir savaş olması gerekmektedir. Savaşın sonucunda hakikaten yalnızca savunma amacı gerçekleşmeli ve mümkün olan en az zararla bu olay bitirilmelidir.

Maalesef dünyada bu tarz savaşları bulmak da hemen hemen mümkün değildir. Çünkü nefret ve kinle hareket eden milletler adeta kendilerinin de yaratılmış olduklarını unutarak karşı tarafı tamamen yok etme çabasına girmektedirler. Böylelikle amaç savunmadan ziyade yok etmeye dönmekte, nefret ve kin tohumları adeta kan davası gibi nesillerden nesillere devam etmektedir.

Savunma amaçlı yani “geçerli bir nedeni olacak savaş” için bu tarz düşünen imanlılar şu ayetleri hareket noktası olarak görmektedirler:



“Herkes başta bulunan yetkililere bağımlı olsun. Çünkü Allah'tan olmayan yetki yoktur. Var olanları Allah atamıştır. Bu nedenle, yetkiye karşı direnen, Allah'ın düzenine karşı direnmiş olur. Direnenler kendilerine yaraşan yargıyı giyeceklerdir. Çünkü iyi iş yapanların yöneticilerden korkusu yoktur; kötü iş yapanlar korkarlar. Yetkili kişiden korkmamak ister misin? Öyleyse iyi iş yap, onun övgüsünü kazanırsın. Çünkü o senin yararına Allah'a hizmet etmektedir. Ama kötü iş yaparsan kork! Çünkü yetkili kişi kılıcı boş yere kuşanmaz. Kötü iş yapana gerekli yargıyı saptamak için Allah'a hizmet eder. Bu nedenle, baştaki yetkililere bağımlı olmak zorunludur; salt yargılanma korkusundan değil, vicdan bakımından da.”

Rom. 13:15



“Rab saygısı adına; insanlar tarafından kurulan her düzene bağımlı olun: Başta bulunan kişi olması nedeniyle devlet yöneticisine, suçluları adalet karşısına çıkarmak ve iyilik yapanları övmek için onun tarafından görevlendirilen kişiler olmaları nedeniyle valilere.”

1. Pe. 2:13-14



Allah gerçekten ülkelerin milletlerinin huzur ve emniyet içinde oturmaları için hükümetlerin olmasını sağlamıştır. Her ne düşüncede olursa olsun idareciler kendi halklarının yararları uğruna, ülkenin düzen içinde idaresi için vardırlar. Eğer ülkemiz yönetimi böyle bir savaş tehdidi altında, vatandaşı olan bizlerden yardım talep ediyorsa, inanlının hükümete cevabı elbette ki olumlu olacaktır. Çünkü hükümetlere, yönetimlere boyun eğmek İncil’de belirgin buyruklardan biridir. İnanlı bir Hıristiyan ancak zorla putperestlik, başka ilahlara taptırılma gibi buyruklara boyun eğemez. Kutsal Kitap yönetime itaati buyurmaktadır ve inanlı bir Hıristiyan buna uymak zorundadır. Ama Kutsal Kitap öldürmeyeceksin demektedir. Yönetim şu adamı öldür derse inanlının buna pasif tepkisi olacaktır. Yönetime karşı gelemem ama yönetimlerin sahibi olan Allah insana zarar verme diye buyurdu diye yalnızca fikrini beyan edebilir. Allah buyruklarıyla çatışan emirlerde pasif kalmak zorundadır.

Anlatmaya çalıştığımız gibi ülke savunması hiç nedensiz bir masum insanın öldürülmesi ile karıştırılmamalıdır. Ülke savunmasında insanın canı söz konusudur. Kişiye olan ani saldırılarda da yine can hatta aile fertlerinin canları söz konusu ise saldırıyı bertaraf etmeye gayret doğal, insanın yaradılışında da var olan korumaya yönelik bir davranıştır. Ama inanlı bunu ileriye götüremez. O an için durumu kurtarmışsa öldüremez, öldürmemeli karşıya zarar vermemelidir.

Allah bütün yanlışlıkların, kötülüklerin karşılığını verecek olandır. Bazen saldırgan bir milletin cezası, saldırılan milletin savunmasıyla da verilebilir. Böylesine bir saldırı anında ülke yönetiminin askerlik görevine çağırması belki de bir kötülüğün daha da yayılmasına engel olma görevinde size de bir sorumluluk verilmesidir. Bu nedenle haklı bir ülke savunmasında yer almak milyonların hayatını kurtarmak açısından ve vatandaşı olduğumuz ülkeye karşı ve yönetime karşı sorumluluğumuzu yerine getirme açısından önemlidir.

Ama bazı durumlarda örneğin; Hitler dönemi Almanya’sında olduğu gibi bazı savaşların amacı tamamen farklıdır. O ülkenin yayılmacı emellerinin bir sonucudur. İşte, böyle bir savaş durumunda Deitrich Bonhoeffer gibi kişiler çıkmış ve kendi ülkesinin yanlışını adeta haykırmıştır. Bu inanlı Hıristiyan gerçekleri haykırmanın bedelini kendi canı ile ödemiştir. Ama birçok inanlı haksızlığın karşısında cesur bir inanlı olarak bayrak olmuştur.

Ülkelerin durumuna göre bazı savaşlarda inanlılar daha geri hizmetlerde yer almışlardır. Örneğin: sağlık hizmetleri gibi, gıda dağıtımı, giyecek temini, evsizlere yardım etmek gibi. Bu ülkelerin yönetimleri inanlı Hıristiyanların inançlarına saygısına göre farklılık göstermektedir.

İnanlılar arasında savaşa ve öldürmeye tümden karşı olanlar olduğu gibi çok özel durumlarda savunma amaçlı katılma durumu söz konusu olabilir diyenler de vardır. Ama esas Hıristiyan inancı savaş, öldürme, zulüm ve işkence gibi insan yaşamını hiçe sayan, insanı küçülten bütün davranışların karşısındadır ve bunu savunmak durumundadır. Çünkü Allah sevgi Allah’ıdır ve Yeni Antlaşma bir barış krallığını müjdelemektedir. Rab İsa’nın önderliğindeki bu krallık da esenlik ve barış olmalıdır.

Ülkemizde askerlik, vatanı koruma amaçlı vatanın bölünmez bütünlüğüne zarar gelmemesi için var olan bir kurumdur. Türkiye Cumhuriyeti kurulduğu günden bu güne kadar yayılmacı bir politika gütmemiş ve hiçbir zaman başka ülkelerin toprak bütünlüğüne göz dikmemiştir. Aynı şekilde kendi ülke sınırlarına ve toprak bütünlüğüne de aynı saygının gösterilmesini beklemektedir. Bu bütünlüğe göz dikecek olanların, masum insanları katletmeye kalkışacak olanların karşısına bir güç olarak çıkacaktır.

Ülkemiz Türkiye’de yaşayan her bir samimi Hıristiyan vatandaş yukarıdaki anlamda var olan ordumuzun içinde vatandaşlık görevini yerine getirmeyi, İncil’in “altında yaşadığınız hükümetlerinize tabi olun” ilkesi doğrultusunda bir vatan borcu bilmektedir.



SONUÇ



Savaş konusu inanlılar arasında bir hayli tartışılan bir konudur. Allah buyruklarının barışın ardınca koşmaya sevk etmesi, öldürmeyi yasaklaması, düşmanı bile sevmeyi emretmesi inanlıları zaman zaman karşılaştıkları dünyasal sorunlarda zor durumda bırakmıştır. Askeri malzeme üreten bir fabrikada çalışmam doğru mu? Savaşı yücelten filmleri seyretmeli miyim? Çocuklarım oyuncak silahlarla oynamalı mı, oynamamalı mı? Savaş gerçekten bir trajedidir. Savaşın şakası bile olmaz. Aslında savaşı yücelten hiçbir şey kabul edilmemeli, çocukların oyunlarında bile barış hakim olmalıdır.

Bir Hıristiyan yalnızca barış ve esenlik yolunu aramalıdır. Rab İsa barışın kendisidir. Kendisi şöyle söylemektedir:

“Ne mutlu barışı sağlayanlara! Onlara Allah oğulları denecek.”

Mat. 5:9



Aynı zamanda inanlının sorumluluğu kendi ülkesi ve yönetimi için ve yöneticileri için sürekli dualarda bulunmaktır. Bu dualarda özellikle önderlerin barışı koruyucu kararlar almaları için, barışçı olmaları için dua etmeleri gerekmektedir:



“Öyleyse her şeyden önce şunu öğütlerim: Allah'a tüm insanları içeren dilekler, dualar, içten istekler, teşekkürler sunulsun. Bunlar hükümranları ve tüm başta bulunanları da içersin.Böylece Allah sayarlığa ve saygınlığa yaraşır gürültüsüz patırtısız, sessiz sedasız bir yaşam sürelim. Kurtarıcımız Tanrı'nın önünde erdemli davranış, beğenilir tutum budur. O tüm insanların kurtulmasını ve gerçeği bilme aşamasına gelmesini ister.”

1. Ti. 2:14



Bir inanlı hiçbir zaman savaşı başlatan olmamalı, aksine düşmanını bile sevmeye gayret eden kişi olmalıdır:



“Herkesle barış içinde yaşamak için elinizden geleni yapın. Ey sevgililer, hiçbir zaman öç almayın. Bırakın, Allah'ın öfkesi alsın öcünüzü. Çünkü Kutsal Kitap'ta şöyle yazılmıştır:

"Rab, 'Öç alma hakkı benimdir,

Karşılığını ben vereceğim buyuruyor.

Ama 'Düşmanın acıkmışsa onu doyur, Susamışsa ona içecek ver Çünkü bunu yapmakla, onun başı üstüne Kızgın korlar yığmış olursun.”

Rom. 12:18,20



Altıncı emir hiçbir zaman aklımızdan çıkmamalıdır. Öldürmeyeceksin. Hiç kimsenin hayatına kast etmemek en büyük prensiplerden biridir. Ancak büyük bir kötülüğün önüne savunma yolu ile geçilecekse, can kurtulacaksa bir savunmada yer almak söz konusu olabilir. Ama bu da yine Allah’ın buyrukları kale almaksızın olabilecek bir davranış değildir.

Barış savaştan hem daha kolay hem de sonuçları itibariyle bütün insanlık için en hayırlı şeydir. Savaş, öfkeyle kalkanın zararla oturması gibi sonuçları ile savaşı başlatan kişiyi bile şaşırtacak boyutta dünyanın en trajik olayıdır.





İNTİHAR ETMEK




İntihar etmek bir kişinin kasten kendini öldürmesidir. İntihar konusunda inanlı bir Hıristiyanın tavrı ne olmalıdır? Burada konu yine insan yaşamının değeridir. Biz Allah benzeyişinde yaratıldık. Daha önceki konularda da buna değinmiştik. İster başkasının yaşamı olsun ister kendi yaşamımız olsun yaşama son vermek Allah’a karşı en büyük günahlardan biridir. Çünkü Allah benzeyişinde özene bezene yaratılan bir can insan eliyle alınmaktadır. Bize yaşam verenin bu yaşamı ne yapacağı konusundaki sorumluluk yine yaşamı veren kişinin elindedir.

Bizler kesinlikle kendi yaşamımıza son verme yetkisine sahip değiliz. Bunu yapmak cinayet işlemekle eş değerdedir.[38] Kutsal Kitab’ın öğretişine göre intihar etmek Allah’a en büyük itaatsizliklerden biridir. Kutsal Kitap’ta kendilerini öldüren kişilerin Allah’a itaatsiz olma konusunda ne kadar trajik bir konumda oldukları görülmektedir:



Kral Saul: Allah’a karşı uzun süren itaatsizliği sonrasında bir savaş kaybetti. Filisti’liler tarafından yakalanıp işkence görmektense kendisini öldürme yolunu seçti (1.Sa. l 31:4).



Kral Zimri: Oldukça kötü bir kraldı ve İsrail’lileri Allah’a karşı isyana teşvik etti. Saldırıya uğradı. Savaşı kaybettiğini anlayınca kendisini yakarak öldürdü (1.Kr. 16:18).



Yahuda İskariyot: Rab Mesih İsa’ya suçsuzluğuna rağmen ihanet ettiği için kendini asarak yaşamına son verdi (Mat. 27:5).



Kendini öldürmeye kalkan insanların Allah’tan ne kadar uzaklaştıklarını ve ondan sonra böyle bir karar verdiklerini görüyoruz. Allah’a itaatsizlikle dolu bir yaşam, sonunda en büyük itaatsizliği getiriyor. Bu kişilerin yaşamları bizim için kötü örneklerdir.

Kutsal Kitap’ta bazı Allah’a itaatkar kişilerin de yaşamlarına son vermek istediklerini görüyoruz:

Eyub: Yaşadığı ilk denenmelerinde yaşamın tek sahibinin Allah olduğunu anlamıştı. “Yaşamı Allah verir ve Allah alırdı.”[39] Ama bu denenmeler arttıkça Allah’ın kendisini mezarda saklamasını ister olmuştu.[40]



İlya: İlya gerçekten Allah’ın iyi ve sadık bir hizmetçisiydi. Ama yaşamında bazen çok zor şeylerle karşılaştı ve Allah’tan canını almasını istedi (1.Krallar 19:4). Allah, İlya’nın yapmasını istediği çok şeyi olduğunu gösterdi.



Yunus: Allah’tan ölümünü istiyordu. Çünkü kendi düşüncesine göre ölmesi yaşamasından daha hayırlıydı (Yunus 4:3 ve 8). Yunus’un istemi oldukça yersiz bir istemdi ve Allah’ın Yunus’a cevabı Nineve halkını ne kadar çok sevdiğini hatırlatması şeklinde oldu.



Elçi Pavlus’un mektuplarından öğrendiğimiz gibi; inanlılar kendi vücutlarını küçük düşürücü davranışlarda bulunamazlar. Çünkü vücut Allah’ın Kutsal Ruh’unun bulunduğu bir mekandır. Allah’ın Ruh’u olan yer kutsal bir yerdir. Bedenimiz kendimize ait değildir. Aksine bedenimiz Allah’ın elinde ve O’nun Kutsal Ruh’unun denetimindedir ve bedenimizde Rab’bimiz Mesih İsa’nın varlığı bulunmaktadır. Bu durumda bedenimiz üzerinde bizim hakimiyetimiz değil, Mesih İsa’nın hakimiyeti vardır. Mesih İsa’nın kanı sayesinde bir bedel karşılığı satın alındık.[41]

Günümüzde birçok kişi kendi bedenleri üzerinde yalnızca kendilerinin hakları bulunduğu konusunda diretmektedirler. Ama inanlı bunu bu şekilde göremez. Eğer bir inanlı kendisini öldürürse Allah’ın verdiği yaşam armağanını bir kenara fırlatıp atmış demektir. Bu kişi aynı zamanda kendisine yardım etmek isteyenlerin yardım şansını da ortadan kaldırdığı gibi hem ailesini hem de çevresini acılar içersinde bırakmıştır.





ÇOBANLIK[42] HİZMETLERİ İÇİN BİR NOT




İntihar etme düşüncesi içinde kıvranan bir kişinin çok dikkatli ve hikmetli bir biçimde ilgiye ihtiyacı vardır. Kendini öldürmek isteyen kişilerin bu olayı gerçekleştirmeden önce bunu dile getirdikleri görülmektedir. Bütün bu sözlerin göz ardı edilmemesi ve bir uyarı olarak ele alınması gerekir.

Bu kişilere aslında Allah gözünde ne kadar değerli oldukları sürekli olarak hatırlatılmalı ve Allah’ın değişmez sevgisi içinde emin olmaları gerektiği belirtilmelidir. Aynı zamanda sahip oldukları yaşamı Allah’ın verdiği üzerinde de durulmalıdır. Ancak O’nun istediği zamanda bu yaşam geri alınacaktır. Bu nedenle zamanı gelmeden bu yaşamı sona erdirmek yaşamın sahibine karşı büyük bir saygısızlık olacaktır. Bütün bunlar bu kişiye büyük bir dikkatle, hikmetle ve sevgiyle telkin edilmelidir. Kişi ancak yaşamın değeri doktrinini benimsedikçe yaşamanın değerini yeniden algılamaya başlayabilir. Çünkü öncelikle kendi gözünde yaşamın değeri olmasa bile Allah’ın verdiği değer nedeni ile yeniden yaşama bağlanmaya başlayabilir.

Kendini öldürmeye karar vermiş kişilerde en zor şey dikkatlerini kendileri üzerinde toplatabilmektir. Yeniden yaşamın değerini görmeleri sağlanmalıdır. Bunun için Allah’ın kendilerini ne kadar çok sevdiğine yeniden güvenmeleri gerekmektedir.





SONUÇ



İnsan kendisini yaratan ve yarattığı yaşama sahip olan birisi değildir. Bizim yaşamımız bize geçici bir süre Allah tarafından verilmiştir. Bu yaşam yüzünden bütün zorluklarına rağmen Allah’ı sevebilir aynı zamanda hem O’na hem de insanlığa hizmetlerde bulunabiliriz. Yaşamımızın uzunluğu kısalığı, çekeceğimiz şeyler, ne zaman yaşamımızın son bulacağı bizim kontrolümüzde olan şeyler değildir.

Bir kişinin yaşamına kasten son vermek aşağıdaki nedenlerden ötürü yanlıştır:



a) Bize yaşam vermiş olan Yaratıcımıza karşı büyük bir günahtır. O’nun hükümdarlığını ve aynı zamanda sevgisini inkar etmek demektir.



b) Allah benzeyişinde yaratılmış bir kişinin yaşamı için olan sevgiye karşı geliştir. Aynı zamanda “öldürmeyeceksin” şeklinde olan altıncı emre karşı gelmek demektir.



c) Bu aynı zamanda kişinin yaşadığı topluma, sevenlerine karşı işlenilmiş bir günahtır. Özellikle geride kalanlar için bu tarz ölümün öbür tarz ölümlerden çok daha büyük bir acı olduğu tıp otoriteleri tarafından açıklanmıştır.[43]



d) Bazı uzmanlar intiharın en bencil hareket olduğunu tanımlamışlardır. Kişi kendini bu noktaya sürükleyen durumdan kendini çıkarır. Fakat ailesi büyük bir şok ve yasa boğulacaktır. Eğer çocukları varsa, bu çocuklar hayatlarının sonuna kadar kendilerini etkileyecek ciddi ve olumsuz etkilere maruz kalacaklardır.



İntihar Allah’ın verdiği yaşam için en kötü sonlardan biridir. Bu gerçekten büyük bir günahtır ve hiçbir şekilde kendimizi bu günaha sokmamamız gerekmektedir. Yaşam her ne kadar zor da olsa, her ne kadar çözülmesi zor görülen sorunlar da olsa yaşamın getirecekleri çok ilginç bir yarını her zaman vardır. Bu yarını intihar ederek önlemekten ve Allah planını bozmaktansa yaşayarak yarının umutlarına kapı açmak her zaman çok daha karlıdır.





ÖTENAZİ (Öldürme yolu ile acıma)




Ötenazi kelimesi “kolay ve incitmeden ölüm” demektir. Bu özellikle yaşamasında bir umut olmayan, çok acılar içinde umutsuzca ölümünü bekleyen kişilerin acısız bir biçimde kendi ya da ailelerinin rızaları ile seçmeleri demektir.

Bu konu günümüzde oldukça ön plana çıkmış konulardan biridir. Çünkü bazıları yaşamlarının yaşlılıkta başkalarına muhtaç bir biçimde geçmesini istememektedirler, ya da kanser gibi ağır rahatsızlıkların acıları içinde kıvranarak ölümü beklemektense ölmeyi tercih etmektedirler. AİDS gibi sonucu ölümle bitecek hastalıkların pençesinden kurtulmanın yolu olarak ötenaziyi görmektedirler. Bu tarz zor durumlar insanı kendi ölümünü kendi seçme gibi yeni bir düşünceye itmiştir. Kişiler yaşamlarının bir anlam ifade edip etmediği, “yaşam kalitesinin” olup olmadığı gibi konular üzerinde tartışarak bu karara varma girişimindedirler.

Bu konu aslında ahlaksal açıdan yeni soruları da beraberinde getirmektedir. Gerçekten bir kişi kendi yaşamının ne zaman noktalanacağı konusunda karar verme yetkisine sahip midir? Acaba bir kişinin yaşamına son verilmesi için doktorlardan yardım isteme hakkı ve şansı olabilir mi? Bir kişinin yaşamının artık fayda etmediği konusunda yani daha farklı bir deyişle “yaşama kalitesinin” yok olduğu noktasında kim karar yetkisine sahiptir? Şimdi bu konular üzerinde biraz duralım.

Bugün birçok ülkede ötenaziyi geçerli kılacak yasalar bulunmamaktadır. 1996 yılında Avustralya bu konuda bir yasayı kabul etmesine rağmen yasa tartışmalarla geri dönmüştür. 1993 yılında ise bu konu üzerinde oldukça liberal bir yasa Hollanda hükümeti tarafından kabul edilmiştir. Bu yasaya göre aşağıdaki şartlar olursa doktorların kişiye ölüm hakkı vermeleri yasaldır:



a) Kişinin umutsuz bir biçimde bir hastalığı olması ve çok acı çekmesi durumunda ötenazi istemesi söz konusu olabilir.

b) Bütün yollara başvurulduğu halde sonuç alınamaması ve başka bir çıkar yolunun kalmaması durumunda uygulanabilir.

c) Hasta kendi yaşam süresi üzerine karar verebilecek bir konumda olması gerekmektedir.

d) Bu uygulamayı yalnızca bir doktor bir başka doktorun gözetiminde yapabilir.[44]

Bu sıralamaya baktığımız zaman Allah’ın bakış açısına göre Yaşamın değeri konusunda hiçbir maddeye rastlanmamaktadır. Bu yasa çıktıktan sonra Hollanda’da her yıl altı bin kişinin üzerinde insan buna göre ötenazi yoluyla ölmektedir.

Ötenaziyi destekleyenler bu iki noktada kendilerine yol bulmaktadırlar:

Birinci: Anormal bir biçimde doğan bir bebeğin yaşamasının getireceği büyük baskı ve sıkıntılar göz önünde bulundurularak bu bebeğin yaşamına son verilmesinin çok daha insancıl olduğu düşünülmektedir. Aile ve doktor birlikte karar vererek bu bebeğin yaşamı ya da ölmesi üzerine karar yetkisine sahiptirler.

İkinci: Yetişkin bir insanın gerçekten iyileşmez bir hastalığa tutulması durumunda ve çok acı çekerek yaşamının gün be gün erimesi karşısında böyle bir yolu seçme şansının bulunmasıdır. Böylelikle bu yol bu insan için bir merhamet olmuş olacaktır. Çünkü ağır kanserler ve AİDS vakalarında kişi acısız bir biçimde ötenazi ile ölümü seçerek bu durumdan kendisini kurtarmış olacaktır. Bu kişinin en doğal hakkıdır.

İşte bu iki durumda ötenaziyi savunanlar kendi savunmalarının haklı olduğunu dile getirmektedirler.





KİŞİLERİN ÖTENAZİYE İNANMALARININ


NEDENLERİ




Aslında ötenaziyi destekleme konusunda oldukça etkin tartışmalar vardır. Bu nedenleri gösterip bu nedenlerin geçerli nedenler olmadığını göstermeye çalışacağız:



a) Herkes kendi yaşamını sonuçlandırma hakkına sahiptir

İntihar konusu üzerinde düşünürken bu konuya değinmiştik. Birçok kişiler (özellikle dinsel inançları zayıf olan kişiler) kendi yaşamlarının kendilerine ait olduğu ve istedikleri gibi bu yaşamı kullanabilecekleri gibi bir düşünceye sahiptirler. Bu konuda ölümü de kendilerinin seçebileceklerine inanırlar. Ölüm biçimini seçme haklarının olduğuna inanırlar. Oysa, Kutsal Yazılar’a baktığımız zaman bütün bu düşüncelerin tam tersini görürüz. Bizler Allah’ın bize verdiği yaşamın ancak kahyaları durumundayız. Bir inanlı hiçbir zaman kendisinin böyle bir ölümü seçme hakkı olduğunu söyleyemez. Çünkü bütün evrenin olduğu gibi bizim sahibimiz de yalnızca Başlangıç ve Son olan o yüce Allah’tır.

Bazıları doktorlarına “Eğer çok ağır bir hastalık durumuna düşersem ve acılara dayanamayacak bir hale gelirsem benim ötenazi yolu ile öldürülmeme izin veriyorum” şeklinde bir izin kağıdı yazarlar. Bu aslında büyük bir yükün başka bir insanın sırtına yüklenmesinden başka bir şey değildir. Çünkü o insan bu kağıdı yazan imzalayan insanın hayatı üzerinde karar verecek ve adeta bu kişinin katlinde rol oynayacaktır. Bunun adam öldürmekten farkı olduğu düşünülemez. Bu oldukça ağır bir günahtır.



b) Herkesin her ne şekilde olursa olsun yaşama hakkı vardır

Daha yukarıda değindiğimiz gibi ötenazi savunucuları anormal olarak doğmuş bebeğin standartların altında bir yaşam yaşamaktansa ölmelerinin daha iyi olduğunu söylüyorlardı.

Burada şu soruyu sorabiliriz: “Normal yaşam nedir?” Bir yaşamın “normal” ya da “anormal” olduğuna kim karar verebilir? Eğer biz anormal olarak değerlendirdiğimiz kişilerin ölümüne karar verir ve aynı zamanda çaresiz hastalıklara yakalananların ölümüne izin verirsek, çok büyük sorunlarla karşı karşıya kalırız. Daha ilerde insanları nasıl durdurabilirsiniz? Bebeğinin elinde biraz yamukluk olan ya da hafif sakatlığı bulunan çocuklarını öldürmeye kalkan aileleri nasıl engelleyeceksiniz? İnsanın ne kadar aşırıya gittiği ve zaman zaman ne kadar kontrolden çıktığını görmek için televizyon kanallarını karıştırmamız yeter de artar bile. Canım istisnalar kaideyi bozmaz tarzında bir yaklaşım da sorunu aydınlatmaya yetmez. Dünya bakış açılarının değişmesi Allah’ın kurallarının yok olması bize yüzlerce sorun getirmiştir. İşte serbest seksin getirdiklerini gördük. Sonucunda amansız hastalıklar bütün dünyayı sardı. Oysa Allah yatak lekesiz olsun, evliliğe önem verin şeklinde dünya insanlığını uyarıp durmuştu. Ya ilerde bazı devletler çok yaşlıların artık yaşam kalitesini yitirdikleri ve topluma ağır geldikleri için öldürülmelerine karar verirse. Bunun karşısında ne yapacağız? Bütün etnik farklılıklar, siyasal ayrımcılıklar ve dinsel yaklaşımlar bir başka kişiyi kendisi için anormal ilan edebilir. O zaman ya bu anormal kişilerin de katli vaciptir denirse ne olacak? İşte insanlık bu gibi konuları daha geniş açıdan değerlendirmelidir.

Yaşamın değeri öğretisine baktığımızda biz bütün insanların ve hatta bütün canlıların yaşamına verilen değerden bahsediyoruz. Hem de bu değerin insansal bakış açısından değil, Allah’ın bakış açısından olduğunu gözlemliyor ve kendimize bunu ilke ediniyoruz. Bu bakış açısına göre kör, sakat, topal ya da bazı farklı görünüşlerine göre insanları ayırmıyoruz. İnsan bir bütün olarak bütün hastalıklarına, eksikliklerine rağmen Allah sevgisi altındadır. Bunu Kutsal Yazılar’dan böyle öğreniyoruz. İnsan yaşamı üzerinde ölüm ya da yaşam gibi kararlara giren kişi kendisini Allah yerine koyuyor demektir. Bu da oldukça tehlikeli bir oyuna girmektir.



c) Birçok yaşlı kendi ailesi ve toplumu için yük olmak istemiyor

Bazen gerçekten bu sözler biz insanların ağzından kolaylıkla dökülüveriyor. Yaşlılar kendileri yük olmak istemedikleri için çok kötü bir biçimde bir hastalığa yakalandıklarında ve kendileri için başka çareleri olmadığı için ölümü tercih ediyorlar.

Hiç kimse hiç bir neden için kendi yaşamına son verme hakkına sahip değildir.[45] Burada tekrar aynı soruyu sorabiliriz. Yaşam hakkında dünyaya gelirken kararı kendileri mi verdiler? Kendileri vermediğine göre ölüm anı içinde kararı vermemeleri gerekmiyor mu? Yaşam her ne kadar da zor olsa sahibine sahibinin zamanlamasında iade edilmelidir.

Aynı zamanda toplum gençlerini taşımayı bildiği gibi yaşlılarını taşıma sorumluluğunu da üstlenmelidir. Bu aynı zamanda toplumsal merhamet için oldukça önemli bir noktadır. Yaşlı insanlar yaşamları boyunca topluma bir şeyler verip durmuşlardır, artık yaşamlarının sonuna gelmişler ve bu noktada toplumdan bir şeyler beklemektedirler. Bu beklentileri de çoğu zaman yalnızca yük olmadıklarını bilmeleri ve hissetmelerinden başka bir şey değildir.

Özellikle sanayileşen dünyamızda artık ne yaşlılara ne de çocuklara fazla ilgi kalmamıştır. Bu toplumun kendi kendine intiharı demektir. Yaşlılardan alınacak çok şeyler vardır ve çocuklara verilebilecek çok şeyler vardır. Yaşam her döneminde Allah önünde çok değerlidir. Bizler toplum içinde aileden başlamak kaydı ile bu yaşama saygı gösterirsek bütün toplum daha esenlik içinde bir toplum haline gelebilir.



d) Acı çeken bir yaşama son vermek acı çeken kişiye merhamet göstermektir

Bazı kişiler anormal bebekler için düşündüklerini yaşlılar için de düşünmektedirler. Çok ağır hastalıklara tutulmuş ve ızdırap içinde yaşamaya çalışan insanların acılarının ölüm yoluyla dindirilmesinin bir merhamet olduğunu düşünmektedirler.



Bir kişinin acısını dindirmek gibi bir niyetle öldürme eylemine izin vermek ve bu eylemde bulunmak her ne kadar olumlu gibi görünse de hala bir kişinin yaşamına kasten son verme işlemi ile kucak kucağadır. Bunu yinelemek gerekirse hiçbir insanın bir başka insanın yaşamına son verme hakkı yoktur.[46] Bir insanın kendi kendine kendi yaşamını da sona erdirmesi düşünülemez. Burada motivasyon çok önemlidir. Örneğin; bir aile kendisine yük olduğunu düşünerek pek de fazla ızdırap içinde olmayan bir yaşlı ferdi için ölüm fermanını imzalayabilir. Biz insanız bizi bizden kim koruyabilir? Allah bu nedenle Kutsal Yazılar’ı ile bize buyruklarını hatırlatıp durmakta ve bizi kendi sevgisi altında yaşama saygılı kişiler olarak tutmaya çalışmaktadır. Bu nedenle başka kişilerin yaşamları için bizlerin karar verme yetkisinin olması oldukça yanlış bir durumdur.

Bugün artık tıp oldukça ilerlemiştir. Ağrılar içinde kıvranan kişilere oldukça yardımcı ilaçlar keşfetmiştir. Gerçi oldukça fazla harcamalar gerektirebilir ama yine de çözümsüz değildir. Hatta İngiltere’de ölüm döşeğindeki kişilere yardım edebilmek için “hospice movement” denilen bir yardım kurumu kurulmuş ve bu durumdaki kişilere yardımcı olmaya çalışmaktadır. Burada önemli olan toplumun Allah’ın bakış açısında insan yaşamını değerlendirmesi, önem teşkil etmektedir. Böylelikle insanlar huzur içinde doğup huzur içinde yaşayabilir ve yine huzur içinde Allah’a dönebilirler.





SONUÇ



Sakat doğmuş bir bebek için doktorun ya da ailesinin ölmesi ya da yaşaması için karar verme hakkı var mıdır? Yaşamını sürdürmeye çalışan ama çaresiz bir hastalığı bulunan bir yaşlı kendi yaşamını sona erdirmek gibi bir hakka sahip midir? Herhangi bir kişinin kendi yaşamına son verme hakkı var mıdır? Bir kişinin ölmesi için bir doktor karar verebilir mi? Bu soruların cevabı insan yaşamına verdiğimiz değere bağlıdır.

Ötenazi insanlara aslında hakları olmayan bir konuda hakları varmış gibi davranmalarını sağlamaktadır. Hiç kimsenin kendi yaşamlarına son verme hakkı yoktur. Bir doktor bir kişinin ölmesi için yardımda bulunamaz.

İnanlı ötenazinin karşısında yer almalı ve bu olayı Allah’ın verdiği yaşama karşı bir olay olarak değerlendirmelidir. Aynı zamanda toplum için bir takım problemlerden kolaylıkla sıyrılma yoludur. Ucuz bir çözüm olduğu için toplumu sorunlar karşısında daha sorumsuz olmaya ve doğal olarak daha acımasız davranmaya itmektedir.

Bir inanlı için bütün yaşam Allah’ın armağanıdır. Ötenazi ise Allah’ın yaşam armağanını ve bizim üzerimizdeki karar yetkisini inkar etmektir. Acı çekmek hiç kolay bir durum değildir, ama yine de insan olmanın içinde bir gerçektir. Bazen çok büyük ızdırapları birlikte getirir. Ama bazen de büyük tecrübeleri beraberinde taşır. Bütün bu acılar içinde Allah lütfunu daha net algılayabilme şansı da bulunabilir. Acılar, ızdıraplar, hastalıklar güzel günlerin değeri için birer karşı yaradılıştır.

Kendimizi Allah gibi davranmaktan korumalı ve O’nun yarattığı kişi olarak O’nun yarattığı muhteşem evren içinde yerimizi bilerek bazen sabırla, bazen sevinçle, bazen hayretle, bazen üzüntü ile, bazen sorumsuzca, bazen yüzlerce problemle yaşamalıyız. Sadece yaşamalı, yaşamın Allah armağanı olduğunu bilerek tadına varmaya çalışmalıyız. Bu arada Eyub’un şu sözlerini de hiç aklımızdan çıkarmamalıyız:



“Anam bağrımdan çıplak çıktım, ve oraya çıplak döneceğim; RAB verdi, ve RAB aldı; RABBİN ismi mübarek olsun.”

Eyu. 1:21





ÖZET




Yaşam ve ölüm kolay konular değildir. Bütün buna karşılık yaşamın her bölümünde bize yön verecek şekilde Allah yolu kutsal yazılarda sunulmuştur. Hıristiyan doktrinine göre yaşamın değeri Allah’ın bakış açısına göre tartışılmaz derecede yüksektir. Özellikle insan yaşamı. Çünkü insan Allah benzeyişinde yaratılmıştır. Bu nokta yaşam ve ölüm noktasındaki bütün tartışmalarımızın başlangıç noktasıdır.

Kutsal Yazılar’ın öğretişinde tek yaratıcı, her şeyin sahibi, besleyeni, doyuranı, karar vereni, yaşam vereni Allah’ın kendisidir. Bütün yaşam Allah’tan gelmiştir. İnsanı yaratan Allah’tır, insana soluk veren kendisi olduğu gibi soluğu alacak olan da O’dur. Yaşam Allah’tan bir armağan hem de en büyük armağandır. Yaşamımızın bize ait olduğunu, kendi yaşamımız üzerinde karar vermeye yetkili olduğumuzu söylemek yalnızca bir demagojidir. Böyle bir davranış kendimizi Allah’ın özel yetkisini üstlenmek gibi bir isyana yönelmememizi sağlar.

İnsan yaşamını anlamanın en güzel yolu, onun Allah’tan olduğunu anlamaktır. Kendi yaşamlarımızda ve başkalarının yaşamlarına olan davranışlarımızda yalnızca O’na karşı sorumluyuz. Hem kendimize hem de başkalarına yapacaklarımız konusunda özgür değiliz. Allah benzeyişinde yaratılmış olan yaşamımıza ve bütün insanlığa büyük bir saygı ile yaklaşmak bizi insan olmanın gerçek değerine ulaştırır.





* * *





[1] Hab. iş. 17:25, 28.



[2] Çık. 20:13; Tes. 5:17.



[3] WC Kaiser, Toward OT Ethics, s. 90.



[4] “İdam Cezaları” başlıklı bölüme bakınız.



[5]. “İdam” başlıklı bölüme bakınız. Bu bölümde kasten öldürme konusu üzerinde duruyoruz.



[6] Tek. 5:1; Yak. 3:9.



[7] CJH Wright, Living as the People of God, s.31.



[8] Yu. 16:13-15.



[9] İstatistikler; John Stott’ın. Issues Facing Christians Today, s. 311 adlı kitabından alınmıştır.



[10] Hindell ve Simms, JRW Sott, Issues Facing Christians Today, s. 313



[11] Lennart Nilsson’un ünlü fotoğrafları her yerde bulunur artık. Ama Türkçe olarak hem iyi bir örnek için hem “Yaşam Mucizesi” Hamilelik Takvimi’ne bakmanızı tavsiye ederiz. Yayın: Interlink Ltd. Şti., Hatboyu Cad. No. 32/9, Pendik, İstanbul.



[12] Luk. 1:41-44.



[13] Luk. 2:12-16; 18:15.



[14] JRW Stott, Issues Facing Christians Today, s.327.



[15] Çık. 22:22-23; Eyu. 29:12-16; 31:16-22; Mez. 146:9; Yşa. 10:2.



[16] Doğum kontrolü konusunda korunma yöntemleri üzerindeki anlatımları okuyun:



[17] “Cinsellik” 5. Bölüme bakınız. s. 193



[18] “İnsan İlişkileri” 4. Bölüm Evlilikte Cinsellik başlığı altına bakınız. s. 127



[19] Kürtaj konusuna bakınız: Kutsal Kitap ve Doğum öncesi yaşamın ne zaman başladığı konusundaki tartışmalar için uygun bir bölümdür.



[20] Ayrıntı için “Cinsellik” 5. Bölüme bakınız. s. 193



[21] Tek. 1:28.



[22] Mez. 127:35.



[23] 1. Ko. 7:17.



[24] “İnsan Allah’ın Benzeyişinde Yaratıldı” Başlıklı konuya bakınız.



[25] Tes. 13.



[26]WC Kaiser, Towards an OT Theology, s. 92.



[27] CJH Wright, Living as the People of God. s. 164.



[28] “Teokrasi” Allah’ın krallığının altındaki bir hükümet demek.



[29] JRW Stott, Issues Facing Christians Today, s. 88.



[30] Bu yalnızca Kenanlılar’la yaptıkları savaşta böyle olmadı. Lütfen bu paragrafın altındaki 2. bölüme bakınız.



[31] Tek. 15:16.



[32] Yşu. 2:10-14.



[33] Lev. 18:21.



[34] Lev. 18:23-24; 20:3.



[35] Yşa. 9:6.



[36] Yşa. 53:7.



[37] Çık. 20:13; Tes. 5:17.



[38]İntihar etmek, başkasının hayatına son vermek gibi bir cinayet olmamakla beraber aileyi ve toplumu Allah’ın verdiği bir yaşamdan yoksun etmektir.



[39] Eyu. 1:21.



[40] Eyu. 14:13.



[41] 1. Ko. 6:19-20.



[42] Çobanlık: Kilise önderliği ve ruhsal rehberliği demektir.



[43]T Wood, A New Dictionary of Christian Ethics, s609.



[44] Ethics for a brave New World, s101.



[45] Bunda yalnızca bir başkası ya da başkaları uğruna yaşamını feda edenler bir istisna olarak değerlendirilebilir.



[46] Bunun istisnası “İdam” bölümünde yazılmıştır.





4. İNSAN İLİŞKİLERİ


GİRİŞ


Başlangıçtan beri dünya üzerindeki her toplumun kendisine has bir sosyal düzeninin olduğunu gözlemliyoruz. İnsanlık belli bir düzen olmaksızın yaşamını güçlükle sürdürebilmektedir. Bu yaradılışımıza özgü bir şeydir. Zaten Allah bu nedenle insanını hiç yalnız bırakmamış ve onunla hep iletişim yolunu açmıştır. Kutsal Kitap Allah ile insan arasında tek yoldur. Hıristiyan yaşam düzenini, yöntemlerini Kutsal Kitap’tan öğrenmektedir. İnsanın kendi başına buyruk olarak yaşaması Kutsal Kitab’a göre aykırı bir düşüncedir. Allah insanı sosyal bir varlık olarak yarattı. Bu nedenle her insanın başka insanlara gereksinimi söz konusudur. Allah Adem’in yalnız olmasını istemedi. Ona bir eş, bir arkadaş yarattı. Daha bu noktadan itibaren Allah’ın arzuladığı insan ilişkisinin ne olduğunu görmemiz mümkündür.





EVLİLİK VE AİLE




1. EVLİLİK NEDİR?



Evlilik kadın ve erkeğin çok özel bir biçimde birlikteliği, tamamlayıcı ilişkisidir. Bu ilişki Mesih İsa ile kilisesinin ilişkisini yansıtmak amacıyla düzenlenmiştir. İki kişinin bu bağlayıcı ilişkisinin yakınlığı aynı zamanda Mesih İsa ile kendi kilisesinin arasındaki çarpıcı yakınlığı, sıcaklığı açıklar. Derin sevginin sıkı ağları evlilik ilişkisinde kadın ve erkeği adeta birbirine nakış etmektedir. Bu Allah’tandır. Evlilik farklı toplumlarda farklı şekillerde görülmektedir. Ama toplumlar bir yana atalım, acaba Allah gözünde evliliğin temelleri nelerdir? Bunlara birlikte bakalım. Allah gözünde evliliğin temel oluşturucularını en net şekilde Adem ve Havva’nın birlikteliğinde görebiliriz. Çünkü bu kurum Allah tarafından Adem ve Havva’nın zamanında kurulmuştu:



“Ve RAB Allah dedi: Adamın yalnız olması iyi değildir; kendisine uygun bir yardımcı yapacağım. Ve RAB Allah her kır hayvanını, ve göklerin her kuşunu topraktan yaptı; ve onlara ne ad koyacağını görmek için adama getirdi; ve adam her birinin adını ne koydu ise, canlı mahlukun adı o oldu. Ve adam bütün sığırlara, ve göklerin kuşlarına , ve her kır hayvanına ad koydu; fakat adam için kendisine uygun yardımcı bulunamadı. Ve RAB Allah adamın üzerine derin uyku getirdi, ve o uyudu; ve onun kaburga kemiklerinden birini aldı, ve yerini etle kapladı; ve RAB Allah adamdan aldığı kaburga kemiğinden bir kadın yaptı, ve onu adama getirdi. Ve adam dedi: Şimdi bu benim kemiklerimden kemik, ve etimden ettir; buna Nisa(Kadın) denilecek, çünkü o İnsandan alındı. Bunun için insan anasını ve babasını bırakacak, ve karısına yapışacaktır, ve bir beden olacaklardır.”

Tek. 2:18-24



Daha başlangıçtan Allah’ın insanını yalnız olarak bırakmak istemediğini, daha doğrusu insanı sosyal bir varlık olarak yarattığını görüyoruz. İnsan için yalnız olması iyi olmadığını Allah’ın bakış açısında görüyoruz. İlk yaradılış aşamasında insanın yalnızlığına çare olarak bir çok hayvan getiriliyor, ama çare olmaz. Tek çarenin bir başka insanın yaratılması görülüyor. Allah, Adem’in yanına eş olarak yarattığı Havva’yı getiriyor. İşte, insanın ilk sosyal yaşamı Allah önünde bir erkek ve bir kadının hem ruhsal, hem fiziksel anlamda derin bir sevgi bağında, birlikteliğinde anlam kazanıyor.

Allah Havva’yı Adem’in varlığından yaratıyor. İkisi Allah benzeyişinde yaratıldıkları halde açık farklılıkları da gözlemleniyor. Allah burada kızını evlendiren bir baba gibi davranıyor. Böylelikle ilk evlilik gerçekleşmiş oluyor. Tekvin 2:18-24’e bakarsak Kutsal Yazılar’da evlilik oluşumu için dört nokta belirginleşmektedir:



a) Ayrılma

Kadın ve erkeğin sığındıkları, korundukları ve üzerlerinde yetki sahibi olan ailelerinden tam olarak ayrılmalıdır. Bu yanlış anlaşılmamalı; aileleri sevmemek, onları bir daha hiç aramamak şeklinde bir ayrılmadan söz edilmiyor. Bu ayrılma, yeni bir ailenin sağlıklı oluşumu için artık kişinin kendi ailesini yönetebilmesi, fikirler yürütebilmesi için gereken bir ayrılmadır. Yeni kurulan bir ailede artık ne kızın ne de erkeğin anne ve babalarının etkin bir biçimde onlara karışma hakları olmamalıdır. Çünkü yeni çiftin anne ve baba olabilmeyi öğrenmesi için kendi kararlarını kendileri verebilmelidir. Böylelikle hem Allah önünde hem de toplum önünde sorumluluk sahibi olabileceklerdir. Bu güne kadar zaten anne ve babalarına itaat etmek, onların nasihatlerini dinlemekle sorumlu olan Allah’a inanan bu çift artık bu nasihatlerin aydınlattığı yolda, Allah önünde kendi başlarına devam etmelidirler.

Allah, çocukların ailelerini onurlandırmalarını buyurmaktadır.[1] Yukarıda dediğimiz gibi bu ayrılma onları tamamen bırakma değil, kendi ailelerinde artık kendilerinin yetki sahibi olmaları anlamındadır.

Günümüzde birçok ailede büyük gerginlikler söz konusudur. Bu ailenin adeta açık bir tepeye ev kurmasından kaynaklanmaktadır. Rüzgar, fırtına evi sarsar durur. Yani, yeni aileye karışan çok olursa, sonuç aynı bu evin başına gelenler gibidir. Özellikle kayınvalide, kayınpeder bazen kolay kolay bırakmaz. Biz büyüğüz her şeyi en iyi biz biliriz tavrıyla dururlar bu yeni ailenin kararlarına, yaşama tarzlarına müdahale edip dururlar. Sonuç, gerginlik olur, tartışmalar, küsüşmeler, dedikodu alır başını gider.

Özellikle kocalık sorumluluğunu almış bir erkeğin önceliğinin eşi olduğunu unutmaması gerekir. Anne ve babasına büyük bir sevgi ve saygı duyacak ama ailesi için artık kendi karar verecektir. Eşini kimsenin ezmesine, eleştirmesine izin vermeyecektir. Aile sorunları üzerinde kendisi düşünmeye başlayacaktır. Bu kadın için de gereklidir. Kocası kendisi için ilk düşünülecek kişidir. Anne ve baba ocağından artık çıkmış ve kendi ocağının tütmesi için sorumluluğu yüklenmiş olmalıdır. Böylelikle anne ve babasını yürekten sevecek, onları sayacak, ama evliliği üzerine toz kondurmalarına izin vermeyecektir. Buna dikkat etmeyen, bu Allah’ın buyruğuna itaat etmeyen ailelerin ne hale geldiklerini hep birlikte görebiliyoruz.



b) Yapışma

Anne ve babayı bırakma ve birbirine yapışma aile için oldukça öğretici ve ilginç bir açıklamadır. Bu ayrılış ve yapışma toplumun tanık olduğu etkin bir harekettir. Bir ailenin senelerce besleyip büyüttüğü, sevgi ve emek verdiği evladın aileden ayrılması ve yeni bir yuva kurmasını görmesi toplumsal bir olaydır. Aile, komşular ve akrabaların tanıklığı kendiliğinden gündeme gelir. İnsanlar dostluklar, arkadaşlıklar için defalarca bir araya gelebilirler. Ama evlilik çok özel bir birlikteliktir. Bu nedenle birçok toplumda bu birliktelik büyük kutlamalarla ilan edilmektedir. Bu toplumsal olay düğün dediğimiz kutlamalarla topluma ilan edilir, ortak bir sevinçle yeni yuva desteklenilir.

Bunun dışında her ilişki, örneğin bir gecelik ilişkiler, evlilik kurumunu inkar edercesine hem birlikte olmak hem de olmamak tarzındaki ilişkiler Allah gözünde kabul gören ilişkiler değildir. Her şeyden önce toplumsal destekten uzaktır. Bilinmezlik vardır. Bu tarz ilişkilerin sonucu olan çocukların sağlıklı insan olarak yetişmeleri bir takım istisnalara bağlıdır. Kısacası toplumun sağlığı evliliklerin sağlamlıklarıyla pekişmektedir.



Bu anlamda Hıristiyan ahlakı, evlilik dışı her ilişki, kısa süreli beraberlikleri ve çiftlerin belirsizlik içinde evliymiş gibi yaşamalarını kabul etmemektedir. İsmen Hıristiyan olan zengin ülke vatandaşlarının bu tarz ilişkiler içinde olması Kutsal Kitab’ı bilmemeleri, hatta inanmamalarından kaynaklanmaktadır. Aynı zamanda inancı ne olursa olsun zengin toplumlarda aile konusuna lakayt yaklaşım daha yaygındır. Batı yaşam tarzına bakıp işte bu Hıristiyanlık’tır ya da Hıristiyan ahlakı televizyondaki dizilerdeki gibidir demek Kutsal Kitab’ı hiç okumamış olmakla eş anlamlıdır.



c) Bir beden olma

Allah evliliği çok kutsal olarak görmekte iki insanın ayrılmaz bir biçimde birleşmesi olarak değerlendirmektedir. Ancak böyle bir birliktelik cinsel ilişkiyi de geçerli kılmaktadır. Çünkü evlenmiş olan çift hem duygusal hem de fiziksel anlamda bir birlikteliği gerçekleştirmişlerdir. Cinsel birliktelik evlilik antlaşmasının bir işaretidir. Yani evlilik cinselliği geçerli kıldığı gibi cinsellik de evlilik antlaşmasının pekiştiricisidir. Bu basit bir birleşme değildir. Bu nedenle Allah evlilik dışı her çeşit cinselliği günah olarak değerlendirmektedir.[2]



d) Hayat boyu bağlılık

Allah’ın evlilikteki amacı erkek ve kadının yaşam boyu birlikteliğidir.[3] Kısa süreli ya da geçici bir biçimde kadın ve erkeğin birlikte yaşaması şeklinde bir kavram Allah için söz konusu değildir.

Bu nedenle birbirlerinden hoşlanan kadın ve erkek kendilerine şu soruyu sormalıdır: Acaba ona duyduğum sevgi bir ömür sürecek mi? Çünkü Allah önünde çıkılan bu yoldan dönüş yoktur. Evlilik bir oyun değildir. Yürüdüğü kadar yürür sonra bakarız görüşüyle ya da yürümezse boşanırız görüşüyle evlenmek Allah önünde evliliğin kutsallığını başından bozacak görüşlerdir.[4] Bu yaşam boyu adanmışlık derin güven ve bağlılığı da beraberinde geliştirir. Ancak güven ve sadakat dolu bir aile içinde yetişen çocuklar gerçekten insan olarak gerekli ruhsal besini alarak büyüyebilirler. Böyle bir aile topluma sağlıklı evlatlar yetiştirebilir. Güven için karşılıklı anlayış ve adanmışlık eşit şekilde gelişmelidir.

Günümüzde birçok ülkede yasalara göre evlilik bir imzayla mümkün olmaktadır. Bazen insanlar evliliği bir kağıt parçasına atılan imza olarak görmektedirler. Böyle gördükleri içinde ayrılmak onlar için oldukça kolay bir durumdur. Giderim mahkemeye bir celsede bu iş biter düşüncesi her zorlu tartışmada dile gelmeye başlar. Allah gözünde gerçek bir Hıristiyan evliliği bir imza olarak değerlendirilemez. Evlilik bir daire kiralama kontratı gibi bir kontrat değil, gerçek bir antlaşma, Allah önünde bozulmaz bir sözleşmedir. Kendisinin insanlarla olan ilişkisine örnek olarak evlilik antlaşmasını göstermektedir.[5]

Bu antlaşmaya ciddi olarak yaklaşan çift her ne olursa olsun birbirlerini sevmeye devam edecekleri konusunda da birbirlerine söz verdikten sonra evlilik kutlamasına girerler. Onların bu antlaşmaya yaklaşmaları ve karşılıklı olarak ciddi bir biçimde birbirlerine sözler vermeleri evliliği önemsemeyen kişiler için önemli bir tanıklık olmaktadır. Böylelikle bu kişiler Allah’ın istediği anlamda evlilik kurumunun ne olduğunu görebilirler.



2. EVLİLİĞİN AMACI NEDİR?



a) Arkadaşlık

Allah’ın Havva’yı yaratmasının nedeni Adem’in Havva olmaksızın tam olmaması ve aynı zamanda bir eşe olan gereksinimidir:



“Ve RAB Allah dedi: Adamın yalnız olması iyi değildir; kendisine uygun bir yardımcı yapacağım.”

Tek. 2:18



Konumuzun başında söylediğimiz gibi insan sosyal bir yaratıktır ve yalnız kalamaz. Adem’e yaradılış döneminde birçok hayvan arkadaşlık için getirildi, ama Adem kendisinin hem tam olmadığını hem de çok yalnız olduğunu hissetti. Ancak eşinin yaratılmasından sonra tamamlandı. Daha doğrusu insan tamamlanmış oldu. Evlilikte çocuk önemlidir. Çocuk Allah’ın bir armağanıdır. Ama evlilik yalnız çocuk edinmek için değil, arkadaşlık içindir.

Allah Adem’e Havva’yı getirdiği zaman, Adem bu yeni yaratılmış varlığın kendisine benzediğini anladı. Kendisine benzemesine karşın bazı farklılıklarının da olduğu söz konusuydu. Ömür boyu birlikte yaşayacaklar, yaşamı birlikte tadacaklar, birbirlerine dost ve arkadaş olup yardımcı olacaklardı.

Eğer bir evliliğin sağlıklı yürümesini istiyorsak, çiftlerin birbirlerini sevmesi kadar birbirlerinin en iyi arkadaşı olması da çok önemlidir. Karı ve koca her konuda birbirlerini geliştirmeye çalışmalı ve kendi ellerindeki büyük birliktelik potansiyelini geliştirmelidirler. Bu geliştirme hem ruhsal hem entelektüel alanlarda olur:



“Ve Allah insanı kendi suretinde yarattı, onu Allah’ın suretinde yarattı; onları erkek ve dişi olarak yarattı.”

Tek. 1:27



Bu ayette gördüğümüz gibi Allah insanı erkek ve dişi olarak yarattı demektedir. Yani insan adeta bir elmanın iki yarısı gibi erkek ve dişide tamamlanmaktadır. Çift Allah’ın arzusunu yerine getirir. Dostlar olarak anne ve babalarından ayrılıp birbirlerine yapışarak tamamlanmış insan tablosunu çizerler. Bu durumda kadın ve erkek eşittir, onlar Allah’ın buyruğu doğrultusunda evlilik antlaşmasını gerçekleştirmiş sevgililerdir ve aynı zamanda arkadaştırlar.



b) Çoğalma

Evliliğin bir diğer nedeni çocuk sahibi olmaktır. Bugün birçok insan çocuk sahibi olmak istediği halde evliliği kabul etmemektedir. Ama Kutsal Kitabın öğretisine göre çocuk yetiştirmek için gerekli ortam evlilik ortamıdır. Çünkü Allah Adem ve Havva’yı çoğalma ile yani çocuklara sahip olmakla bereketlemiştir:



“Ve Allah onları mübarek kıldı; ve Allah onlara dedi: Semereli olun, ve çoğalın, ve yeryüzünü doldurun, ve onu tabi kılın..”

Tek. 1:28



Kutsal Kitap’ta Allah çocukları bir bereket olarak değerlendirmektedir:



“İşte, çocuklar RABDEN mirastır; Rahmin semeresi mükafattır. Yiğidin elinde oklar ne ise, Gençlik çocukları da öyledir. Ok kılıfı onlarla dolu olan adama ne mutlu! Düşmanları ile kapıda söyleşirken Utanca düşmezler.”

Mez. 127:35



Bazı Hıristiyanlar çocukları evliliğin bir mührü olarak görmektedirler. Çocuklar olmaksızın evliliğin tam olarak yerine gelmediğini düşünmektedirler. Bu oldukça yersiz bir inançtır. Eğer karı koca çeşitli nedenlerden ötürü çocuk sahibi değillerse, bu onların evliliklerini, onların Allah önünde birlikteliklerini değersiz kılmaz. Bazı aileler çocuk sahibi olmadıkları için boşanmaya bile yeltenmektedirler. Bu da çok yersizdir. Çocukları olmayan karı kocanın birbirlerine daha da yakınlaşarak birbirlerine daha çok destek vermeleri gerekir. Önemli olan Allah önünde kadın ve erkeğin evlilik andını yerine getirerek evlenmiş olmalarıdır. Bu Allah önünde geçerli olan birlikteliktir. Onların çocuk sahibi olamamaları kendi ellerinde olan bir şey değildir. Bu nedenle bunun Allah’ın ahlakına ya da yaşama aykırı bir yanı yoktur. Canı veren Allah’tır. Çocuk sahibi olmanıza ya da olmamanıza karar verecek O’dur. Eğer O’nun istemine uygun olarak evlendinizse, bu evlilikte O’nun iradesini yerine getirdiğiniz için bir bereketlenme vardır. Ama çocukların olması ya da olmaması ek bir berekettir ya da Allah sizleri başka bir bereketle kutsayacaktır. Çocuklar evlilik için büyük bir bereket olmakla birlikte evliliğin kendisi berekettir. Eğer çocuk yoksa bu Allah’tan bir bereketsizlik olarak değerlendirilemez. Çünkü çocuk evliliğin getirdiği doğal berekete bir ek berekettir.



c) Sağlıklı bir toplum oluşturma

Allah aileyi toplumun ve insanlığın devamı için en temel ve önemli bir birimi olarak değerlendirmektedir. Toplumun gelişmesi büyümesi aileye bağlı olduğu gibi aynı zamanda toplumun disiplinli ve eğitilmiş bir toplum olması da yine aileye bağlıdır. Bir toplumun aile yapısının sağlamlığı bütün toplumun yapısının sağlamlığına işaret eder. Aile bu denli önemli bir kurumdur. Dağınık aile yaşamları, aileyi hiçe sayması, özgür yaşam biçimlerinin getirdiği sonuçları aklı başında her insanın görmesi mümkündür. Bugün bu konuda alarm veren toplumları görmek mümkündür.



3. EVLİLİĞİN ÖZELLİKLERİ NELERDİR?



a) Özel bir ilişki

İki kişinin evlilik ilişkisinde bir araya gelmeleri özel bir şekilde birleşmeleri demektir. Onlar “bir beden” oluşturmaktadırlar. Bu birlikteliğe hiçbir şekilde bir başka kişinin müdahalesi söz konusu olmamalı, hiçbir şekilde bir ihanet karışmamalıdır. Özellikle başkaları ile cinsel anlamda bir birlikteliğe girerek eşlerin birbirine ihanet etmesi, birbirlerini yok sayması düşünülmemelidir bile. Bu güveni ve saygıyı sarsan çok büyük bir günahtır.

Örneğin: günümüzde birçok sanatçının evlilik ilişkilerinin ne denli kısa sürdüğü gözlemlenmektedir. Bunların birçoğunu araştırdığınızda karşılıklı güven ve saygı eksikliğinin ayrılma nedeni olduğunu görmeniz mümkündür. Çünkü eşler özgür bir yaşama inanmaktadır. Özgür bir yaşam biçimi sorumluluk taşımamak demektir. Aynı zamanda karşı tarafa adanmışlık diye bir konu söz konusu olmamaktadır. Kısacası Allah’ın bakış açısındaki evliliğin temellerine bile rastlamak mümkün değildir. O zaman bu evlilik türü zaten başından bozuk bir evliliktir. Hatta ismen evliliktir. Sanılan sevgi çoğunlukla şehvetle gelişen bir sevgidir. Eşlerin birbirlerine doymaları sonucunda güvensizlik, saygısızlık ön plana geçer. Hatta eşler birbirlerine kayıtsız davranmakla kalmayıp sözle de oldukça aşırıya kaçmaya başlarlar. Bütün bunlar ilişkiyi yıkmaya yeter de artar bile..

Bu noktada İncil’in cinsellik öğretisinin evlilik içinde sınırlanmasının değeri ortaya çıkmaktadır. Bir kişi bütün cinsel istemini kendi eşine yalnızca yürekten sevdiği ve bağlandığı, karısı olacak eşine saklarsa ömür boyu sürecek bir birlikteliği getireceği muhakkaktır. İstisnaların olması doğaldır, ama istatistiklere vurulduğunda bunun gerçekliği ortaya çıkacaktır. İncil, bu nedenle cinsel ilişkiyi evlilik çerçevesinde tutmaktadır. Evlilik, kolay bir kurum değildir. Bir de cinsellik sorunu ortaya çıktığında, başka ilişkiler araya girdiğinde ya da daha önce Allah’a itaatsizlikle yaşanmış ilişkiler hayallerde canlandıkça evlilik ilişkisi kökten sarsılmaya başlar. Bunların olmamasının en büyük garantisi Allah’ın İncil’deki seslenişine daima kulak vermektir. Evliliğin değeri Allah’ın bakış açısında çok değerli mücevher halini almaktadır. İncil’e göre bir kocanın zevki yalnızca karısında olmalıdır.[6] Kutsal Kitab’ın Neşideler Neşidesi bölümü karı koca ilişkisinin utanılacak bir yanı bulunmaksızın aktarıldığı bir bölümdür. Güvenli ve gerçekten doyurucu cinsellik ancak karı kocanın birlikteliğinde saklıdır. Allah cinselliği karı ve kocaya zevk alacakları bir armağan olarak vermiştir. Evlilik yatağı kutsal olarak değerlendirilmektedir:



“Herkes evliliğe saygıyla baksın, evlilik yatağını da lekesiz tutsun. Fuhuşa ve zinaya düşenleri Allah yargılayacaktır.”

İbr. 13:4



Eğer eşlerden bir tanesince oldukça yanlış kullanılıyorsa, yani bu eş bir başkası ile ilişkiye giriyorsa, evliliğin sihri anında bozulmaktadır. Bu hem aileyi, hem ailenin görünümünü ve hem de evliliği bozmaktadır. Kutsal Kitap zinaya oldukça sert bir dille karşı çıkmaktadır. Bu konuda yedinci emir oldukça açıktır:



“Zina etmeyeceksin.”

Çık. 20:14



Zina, Kutsal Kitab’ın bakış açısıyla “bir beden” olma durumunu ortadan kaldıran bir durumdur. Süleyman’ın Meselleri bir kişinin özellikle bir erkeğin cinsel yanlışlıklarını engelleme konusunda uyarılarla doludur.[7] Bu biçimdeki ilişkiler yalnızca günah ilişkisi olarak değil aynı zamanda hem aptalca hem de oldukça tehlikeli olarak değerlendirilmektedir:



“Bir adam koynuna ateş alır da, Elbisesi yanmaz mı? Yahut bir adam korlar üzerinde yürür de, Ayakları kavrulmaz mı? Komşusunun karısı yanına giren böyledir; Ona dokunan kim olursa olsun suçsuz tutulmaz...”

Sül. 7:26-29



Aynı zamanda elçi Pavlus’un bakış açısına göre de kendi bedenini zinaya teslim eden kişi Allah’ın istemine karşı çıkan kişidir. Bu aynı zamanda ruhsal anlamda Mesih İsa ile olan birlikteliğe de zarar vermektedir:



“Yoksa bir genel kadınla bağlantı kuranın, onunla tek beden olduğunu bilmiyor musunuz? Çünkü Kutsal Söz’de şöyle yazılıdır: İkisi bir tek beden olacak. Rab’le bağlantı kuran da O’nunla tek ruh olmuştur. Zinadan kaçının. İnsanın işlediği başka her günah beden dışıdır. Ama zina eden öz bedenine karşı günah işler. Hem bedeninizin sizlerde bulunan Kutsal Ruh’un tapınağı olduğunu bilmiyor musunuz? Bu Ruh size Allah tarafından verilmiştir. Kendi kendinizin değilsiniz. Bir değer karşılığında satın alındınız. Öyleyse Allah’ı bedeninizde yüceltin..”

1. Ko. 6:16-20



Mesih İsa’nın öğretileri dünyanın bilebileceği en üst düzeyde ahlak öğretileridir. Mesih İsa dünyaya yalnızca Allah müjdesini getirmek ve O’na inananlara Allah’ın kurtarışı olmakla kalmamış, aynı zamanda Allah’ın istediği ahlakı da insanlığa sunmuştur. Bu bakış açısından bir kadına düşüncesinde bile şehvetle yaklaşan bir insanın zina suçunu işlediğini dile getirmektedir:



“Zina etmeyeceksin dendiğini duydunuz. Ama size derim ki, bir kadına istek duyarak bakan herkes o anda yüreğinde onunla zina etmiş olur.”

Mat. 5:27-28



Burada Mesih İsa’nın bize hatırlatmak istediği zinanın yalnız hareket olmadığı, düşüncenin de zina olduğudur. Bu durumda İncil ahlakına uygun yaşam karı ve kocanın düşüncelerini de tutmalı demek.

Buraya kadar dikkatinizi çektiği gibi hanımlardan çok beylere hitaben yazılmış ayetler söz konusudur. Çünkü hanımlardan çok beylerin cinsel istemi daha çabuk uyarılır ve daha aktif bir yaklaşımda bulunmalarının söz konusu olduğu bugün bilim tarafından da kesinlik kazanmaktadır. Bu nedenle özellikle erkeklerin bu aşırı istemlerini Allah’ın bakış açısı olan evliliğe yönlendirmek istenmektedir. Ancak hanımlar için de yine hedeflenen bütün ilgisinin kocasına olması gerekiyor.



b) Hem karı hem de koca Mesih İsa’ya iman eden kişiler olmalıdır

Bazen Mesih İsa’ya iman etmiş kişilerin Mesih’e inanmayanlarla evlenme durumu ortaya çıkar. Eski Antlaşma’ya baktığımızda Allah’ın İsrail oğullarının Allah tanımazlarla evlilikleri konusunda ne denli uyarıldıklarına dikkat etmek gerekmektedir. Bu ırkçı bir yaklaşım nedeni ile değildir, aksine Allah’a inanan halkın putlara tapan ve oldukça sapkın inançlara sahip insanlarla birlikteliğini önlemek içindir. Bu önlemenin içinde kişinin kendi inançlarından sapmalarını önlemekte baş sırada yer almaktadır. İsrail Kenan diyarına girmeden önce Kenan’ın sapmış, oldukça çirkin inançlarına karşın oldukça uyarılmaktadır. İsrail oğullarının evlilik yoluyla bu kişilerle karışmalarını istememektedir:[8]



“Ve onlarla hısımlık etmeyeceksin; kızını onun oğluna vermeyeceksin, ve onun kızını oğluna almayacaksın. Çünkü o senin oğlunu benim ardımca yürümekten saptıracak,; ve başka ilahlara kulluk edecekler; ve RABBİN öfkesi size karşı alevlenecek, ve seni çabuk yok edecek.”

Tes. 7: 34



Yabancı eşler kendileri ile birlikte birtakım yabancı inanışları ve tanrılarıda getireceklerdir. Böylelikle gerçek olan Allah’a sadık olarak yaşamalarını ve ibadet etmelerini engelleyeceklerdir. 21.yy. eşiğinde bile gerçek budur. Eğer bir inanlı kendi inancına sahip olmayan bir kişi ile evlenirse, ne kadar güçlü bir inanlı olursa olsun adeta ruhsal anlamda sakat olmaktadır. O Allah’a ibadet için Mesih’in kilisesine gitmek isteyecek ama eşi bu istemi reddedecektir. O çocuklarına Mesih’in kurtuluşunu anlatmak isteyecek, ama eşi bir başka inancın doğru olduğunu çocuklarına aktarmaya kalkacaktır. Bu durumun ne kadar istisnası olursa olsun, genel olarak sonuçlar üç aşağı beş yukarı dediğimiz gibi olacaktır. Buna Kutsal Kitap’tan en güzel örnek Kral Süleyman’ın yaşamıdır. O birçok yabancı ilahlara tapan kadınla ilişkiye girmiştir ve sonunda gerçek Allah’la olan ilişkisini, O’na olan ibadetini yitirmiştir:



“Ve kral Süleyman Firavunun kızı ile beraber Moabiler, Ammoniler, Edomiler, Saydalılar, ve Hittilerden çok ecnebi kadınlar sevdi. RABBİN İsrail oğullarına: Onların arasına gitmeyeceksiniz, ve onlar da sizin aranıza gelmeyecekler; çünkü mutlaka yüreğinizi kendi ilahlarının ardınca saptıracaklardır, diye söylemiş olduğu milletlerden idiler; Süleyman onlara sevgi ile yapıştı. Ve yüz de cariyesi vardı; ve karıları onun yüreğini saptırdılar. Ve vaki oldu ki, Süleyman’ın ihtiyarlığı zamanında karıları onun yüreğini başka ilahların ardınca saptırdılar; ve babası Davud’un yüreği Allah’ı RAB ile bütün olduğu gibi onun yüreği bütün değildi.”

1 Kr. 11:14



Bir inanlının Mesih İsa’ya iman etmemiş bir kişiyle evlendiği bir çok durumda imanlı taraf büyük bir teşviksizlikle karşı karşıya gelmektedir. İman etmemiş tarafın Mesih İsa’ya iman etmesi durumu oldukça zayıf bir ihtimaldir.

Bununla birlikte bir evlilikte iki taraf imanlı değilse ve daha sonra bu eşlerden biri Mesih İsa’yı yüreğine kurtarıcı ve Rab olarak kabul ederek imanlı olursa, elbette evlilikleri devam edecektir. Böyle bir evlilikte imanlı tarafın evliliği sürdürmesi bir günah değildir. Aksine böyle bir evlilikte imanlı olmayan kişi imanlı eşinin imanı hakkında öğrenir. Allah’ın evliliğe verdiği önem artık bu eşlerden hiç değilse biri tarafından kavranılmaya başlanmış olacak dolayısı ile bu bütün aileyi etkileyecektir:



“Eğer bir kardeşin iman etmeyen karısı varsa ve kadın onunla yaşamayı uygun buluyorsa, kardeş onu boşamasın. Bunun gibi, bir kadının iman etmeyen kocası varsa ve bu erkek onunla yaşamayı uygun buluyorsa, kadın onu boşamasın. Çünkü iman etmeyen erkek karısı nedeniyle kutsanır. Bunun gibi, iman etmeyen kadın da o kardeş nedeniyle kutsanır. Yoksa, çocuklarınız kutsanmış olmazdı. Ama şimdi kutsaldırlar.”

1.Ko. 7:12-14

Ruhsal anlamda çıkabilecek sorunlar, teşviksizlikler, hatta daha zorlu anlar göz önünde bulundurulursa Mesih İsa’ya iman etmiş bir kişinin Mesih İsa’ya iman etmemiş bir kişi ile evlenmemesi en doğru olanıdır. Elçi Pavlus bu konuda dullara da bir hatırlatmada bulunmaktadır. Bir kişi kendi eşi öldükten sonra bir başka kişiyle yeniden bir evlilik yapabilir. Ama burada kıstas yine o kişinin Allah’a ait bir kişi yani Mesih İsa’da bir imanlı olması gerekmektedir:



“Kadın kocasına onun yaşamı süresince bağlıdır. Koca ölürse, istediği kişiyle evlenmekte özgürdür. Ancak Rab’be bağlı biri olsun.”

1.Ko. 7:39



Allah müjdesi bütün insanlara saygı duymamızı ve elden geldiğince bütün insanlarla barış içinde yaşamamızı buyurmaktadır. Aynı zamanda insanları sevmek, hatta düşmanı bile sevmek baş sorumluluklarımızdandır. Başka inançtan insanlarla evlenmemek onları aşağı görmek, kabul etmemek anlamına gelmez. Çünkü Müjde’nin bütününe baktığımızda gördüğümüz bütün insanlara saygı ve sevgi ile bakmamız gerekiyor. Ama bir diğer gerçek de bu kadar farklı inanç ve görüşlere sahip dünyamız içinde Mesih İsa’da yepyeni bir yaşam yaşamaya çalışan bizlerin korunmasıdır. Zaten dış dünya birçok farklı inançta komşularımızla doludur. O zaman ev ortamının aynı inançta bina olması hem bizim ruhsal sağlığımız hem de çocuklarımızın ruhsal sağlığı açısından çok önemlidir. Allah’ımız bu nedenle bu konu üzerinde oldukça açık olarak görüşlerini bildirmektedir.

Anne ve babanın Mesih İsa’da samimi bir Hıristiyan olarak yaşadıkları ailelerdeki ruhsal esenlik sonunda hem çocuklara hem konu komşuya hem de bütün akrabalara yansımaktadır. İki taraf da kurtuluşlarının kaynağı Mesih İsa’ya bakarak O’na daha benzemekte, bu da zamanımızda bile özlenen aile ortamını kendiliğinden sağlamaktadır.

Burada şu konuda da not düşmek çok önemlidir. Çiftlerin farklı milliyetlerden olması bir evlilik engeli değildir. Önemli olan inanç konusudur. Ne yazık ki bu ülkemizde de yanlış olarak uygulanmaktadır. Mesih İsa’ya inanmış bir Hıristiyan genç, bir başka samimi Hıristiyan gençle evlenememektedir. Çünkü ikisi de ayrı etnik kökenden gelmektedirler. Aileler milliyeti ön plana çıkararak bu evliliğe mani olmaktadırlar. Oysa bu Hıristiyan ailelerin göz önünde bulundurmaları gereken evlenecek olan kişilerin Mesih İsa’ya olan imanlarıdır. Müjde üzerinde yaşam sürüp sürmemeleridir. Mesih İsa’da O’nun hükümranlığında artık hiçbir milletin önemi yoktur. O’na yürekten inananlar eşit bir biçimde Allah çocukları olmuşlardır. Bu konuda anne ve babaların uyanık olmaları, kiliselerde dünyanın büyük yanlışlığı olan ırkçılık anlamındaki milliyetçiliğe bulaşmamaları gerekmektedir. Bu İncil’le taban tabana zıttır. Aslında bu gerçek malum ama yine bir takım tarihsel etkileşimler ne yazık ki, Allah müjdesinin dar anlamda anlaşılmasına neden olmuştur.



c) Karı ve kocanın eşitliği

Bu konu feministlerin savundukları şekilde algılanması gereken bir konu değildir. Daha dünyanın yaradılışında Allah, kadın ve erkeği kendi benzeyişinde yaratmıştır. Tekvin 1:27’de dediği gibi “Allah insanı kendi suretinde yarattı….onları erkek ve dişi olarak yarattı.” Bu gerçek eşitlik insanlık noktasında tartışma bile götüremez. Kadın, erkeğin kölesi olarak yaratılmamıştır. Aynı zamanda yalnız erkeğine çocuk doğuran bir varlık olarak da yaratılmamıştır. Evet, yaradılış aşamasında kadın erkekten yaratılmıştır. Bu yapı itibarıyla insanın kadın ve erkek olarak tamamlanmasının güzel bir göstergesidir. Biri olmadan bir diğerinin eksikliği çok açıktır. Allah’ın bakış açısına göre insan yani kadın ve erkek eşit olarak yaratılmışlardır. Farklılıkları vardır. Ama Allah benzeyişinde insan olarak yaratılmışlardır. Birbirlerine karşılıklı sevgi, yardım ve dostluk verme konusunda en uygun bir biçimde yaratılmışlardır. Bugün bilimin de söylediği gibi bazı kadınsı özellikler, duygular erkekte yer aldığı gibi bazı erkeksi duygular ve özellikler kadında da yer almaktadır. Ama baskın olan erkeklik ve baskın olan kadınlık ve bununla birlikte Allah’ın dizaynındaki bedenlerdeki farklılıklar iki cinsi birbirinden ayrı kılmaktadır.

Kutsal Yazılar’da kadının değerlendirilmesi erkeklerin değerlendirilmesinden farklı değildir. Allah benzeyişinde yaratılmıştır ve aynı şekilde saygı gösterilmesi gerekmektedir. Bu konuda birçok kültürler başarısızlığa düşmüşlerdir. Elçi Pavlus’un dediği gibi Mesih İsa’daki inancımız bütün konulara bakış açılarımızı değiştirdiği gibi cinslere bakışımızı da değiştirmiştir:

“Çünkü Mesih’le birleşmek üzere vaftiz edilenleriniz Mesih’i kuşandınız. Öyle ki, Yahudi ile Yunanlı, köle ile özgür, erkek ile kadın arasında hiçbir ayrım yoktur. Çünkü hepiniz de Mesih İsa bağlılığında birsiniz.”

Gal. 3:26-28



Elçi Pavlus’un aktarımına göre evlilikte yalnızca kadının bedeni kocasına değil, aynı zamanda kocanın bedeni de karısına aittir. Yani karşılıklı olarak birbirlerine aittirler:



“Kadın kendi bedenine egemen değildir, erkek o bedene egemendir. Tıpkı bunun gibi, erkek de kendi bedenine egemen değildir, kadın o bedene egemendir.”

1. Ko. 7:4



Bu eşitlik aynı zamanda iki tarafı bağlayıcı bir eşitlik ve iki tarafın da birbirine bağlılığını kanıtlayan bir eşitliktir:



“Kaldı ki, Rab bağlılığında kadın erkekten, erkek de kadından ayrı sırada düşünülemez. Çünkü kadın erkekten oluştuğu gibi, erkek de kadından doğar. Ama her şey Allah’tan oluşur.”

1. Ko. 11:11-12



Bütün bu ayetler doğrultusunda eşlerin birbirlerini her açıdan desteklemeleri gerekmektedir. Allah’ın isteminde olduğu gibi birbirlerini tamamlamak için bütünü kapsama gayretini göstermeleri gerekmektedir.



d) Evlilikte yetki yapısı

Allah evlilik içindeki görev ve yetkileri oldukça net olarak açıklamıştır. Birçok bölümde hanımın beyine saygı ve itaat göstermesi buyurulmaktadır:



“Kadınlar Rab’be bağımlı olur gibi, kocalarınıza bağımlı olun. Çünkü Mesih nasıl kilise topluluğunun başı ise, erkek de kadınını başıdır.Mesih bedenin kurtarıcısıdır. Kilise topluluğu Mesih’e bağımlı olduğu gibi, kadınlar da kocalarına her konuda bağımlı olsunlar.”

Ef. 5:22-24

“Kadınlar, Rab bağımlılığına yaraşır tutumla kocalarınıza bağımlı olun.”

Kol. 3:18



“...kadınlar, siz de kocalarınıza bağımlı olun. Öyle ki, bazıları Kutsal Söz’e iman etmeseler bile, karılarının yaşayışından etkilenerek söze gerek kalmadan kazanılsınlar. Kocalarınız saygıyla beliren suçsuz yaşayışınıza bakarak etkilensinler.”

1. Pe. 3:12



Bütün bu ayetler daha yukarıda geçen ve eşitlikten bahseden ayetlerle bir çelişki oluşturmamaktadır. Çünkü İncil’in kadın ve erkeğin eşitliği konusundaki görüşleri oldukça nettir. Peki, o zaman bu ayetlerde denilmek istenilen nedir? Bu ayetlerde aile içi yönetim ve yetki biçimi belirlenmektedir. Aile içinde bir kaosun olmaması için bir yetki sorumluluğu belirlenmiştir. Yetki olmayan yerde birçok zaman bir kargaşa söz konusu olmaktadır.

Bu kiliselerimiz için de geçerli bir durumdur. Allah kiliselere önderler atamıştır. Bize de bu önderlere itaat etmemiz buyurulmaktadır. Bu bizim ikinci sınıf vatandaş olduğumuz anlamında değildir. Kilisenin Allah’ın istemi doğrultusunda düzen içinde büyümesi çok önemlidir. Bu her şeyden önce herkesin esenliği içindir. Yani önderlerin olması ve önderlere itaat edilmesi genelin yararı içindir. Bu böyle olunca aile içinde de bir önderliğin bulunması yine aile düzeni için ailenin yararınadır. Bu bağlamda bir kadın saygı duymadığı, sözünü dinleyemeyeceği bir erkekle hiç evlenmemelidir.

Koca evin önderi olarak atanmış olmakla birlikte kendisi için de bir takım kıstaslar konulmuştur. Örneğin; koca hiçbir zaman eşini bir köle ya da hizmetçi gibi göremez. Kendi sorumluluğu eşinin sorumluluğundan daha da ağırdır. Kadın, kocasına itaat edecek ama erkek karısını kendisinden daha çok sevecek ve aynı zamanda kendi canını bile onun uğruna feda etmeye hazır olacaktır. Biraz sonra birlikte göreceğimiz ayetlerde bu konu oldukça açıktır:



“Mesih’in kilise topluluğunu sevdiği ve kendisini onun yararına verdiği gibi, siz kocalar da karılarınızı sevin. Mesih’in amacı kilise topluluğunu suyla bu Kutsal Söz demektir yıkayıp arıtmak, kutsal kılmaktır. Öyle ki, kilise topluluğunu parlak, kutsal ve suçsuz durumda kendi katına eriştirsin. Ne kiri, ne buruşuğu, ne de sıradan hiçbir bozukluğu olmaksızın eriştirsin. Erkekler de karılarını tıpkı bunun gibi “kendi bedenleri gibi” sevmekle yükümlüdürler. Karısını seven kendisini sever. Çünkü hiçbir vakit, hiç kimse öz bedenine kin beslemez. Tam tersine, onu besler ve korur; tıpkı Mesih kilise topluluğunu beslediği ve koruduğu gibi. Çünkü bizler O’nun bedeninin parçalarıyız. Bu nedenle, insan babayı ve anneyi bırakıp Karısına bağlanacak, ikisi bir tek beden olacak. Bu giz çok derindir. Ama ben Mesih’e ve kilise topluluğuna ilişkin söz ediyorum. Ancak her biriniz karınızı kendiniz gibi sevin. Kadın da kocasına saygıyla davransın.”

Ef. 5:25-33



Özellikle bu ayetlerde anlatılanlar çok önemlidir. İncil inancının temelinde kadın ve erkekliğin eşitliği yattığı gibi aynı zamanda birbirine tam olarak sevgi ve saygı ile bağlı, aile sorumlulukları çok net bir biçimde belirgin Allah insanlarının oluşturduğu bir aile hayatı yatmaktadır. Bu Mesih İsa’da ve O’nun müjdesinde insanlığa sağlanan en büyük ahlaktır. Allah’ın öğrettiği ahlak en büyük ahlaktır. Dünyada farklı ahlakçılar, din ve ahlak öğretmeye çalışan insanlar vardır. Olacaktır da. Ama bu din ve ahlak öğretileri ne kadar güzel görünse de Allah’ın standartlarıyla karşılaştırıldıklarında ne kadar yanlış oldukları gün gibi ortaya çıkacaktır. Yalnızca televizyonlarda güzel bir müzik eşliğinde, spikerin ses tonunu tokça çıkararak okuduğu güzel cümleler bir inancın ahlakını en iyi ahlak yapamaz. Önemli olan uygulamada, yaşam pratiğinde gözlemlenenlerdir. Mesih İsa’da aile her şeyden önce tek eşlilikle koruma altına alınmış ve sağlıklı aile temeli anne ve babanın eşit bir ilgi ve sevgi ile birbirine bağlanmaları sağlanmıştır.



Kocalar, karılarını Mesih İsa’nın kilisesini sevdiği gibi, kendi bedenleri gibi sevmelidirler. Bu gerçekten oldukça üst bir standarttır. Bu denli yüksek bir ahlakın anlaşılması için Mesih İsa’nın kimliği ve inananları için ne yaptığı ve Müjde’sinin ne olduğu anlaşılmalıdır. Aksi takdirde Mesih İsa’nın kilisesini sevdiği gibi sözünün anlamı çok sığ kalacaktır. Mesih İsa kendi seçilmişleri için canını haç üzerinde vermiştir. Kurtarıcımız olmuştur. Bu bağlamda kocadan beklenilen budur. Kendi eşi için canını verecek kadar sevgi dolu olması.

Böyle bir sevgiye gösterilecek itaatin ne tarz bir itaat olduğunu siz düşünün. Biz genelde itaat dendiğinde sanki birilerinin ‘dediğim dedik çaldığım düdük’ tarzında bize hükmetmeleri ve bizim onların önünde boyun eğmemiz şeklinde düşünürüz. Ama burada böyle bir sevgiye gösterilen itaat sevginin büyüklüğü önünde saygıyla eğilmek demektir. Bizim Mesih İsa’ya itaatimiz gibi. Mesih İsa bizim için kurban kuzusu olmuş, bütün günahlı benliğimize rağmen bizi kanıyla kurtararak Allah’a kabul ettirmiştir. Biz bu lütuf karşısında saygıyla eğilmek, O’na yücelikler vermek için seve seve gönüllü olarak itaat etmekteyiz. İşte, gerçek Allah inancında kadının kocasına olan itaati bu anlamdadır.



e) Evlilikte kocanın kalitesi

İncil’e göre kocanın karısını Mesih’in kilisesini sevdiği gibi ya da kişinin kendi bedenini sevdiği gibi sevmesi gerektiğini gördük. Böylesine bir sevgi kolay bir sevgi değildir. Büyük bir fedakarlık ve sorumluluk getirmektedir. Dışarıdan bakıldığında bazı entelektüel kişiler inançları kadın ve erkek eşitsizliğini körüklemekle yargılamaktadırlar. Bunda haklı oldukları çok yanlar vardır. Özellikle Hıristiyanlığı yargılarken ortaçağ bir dev gibi gözlerinin önüne gelmektedir. Oysa önemli olan insanların gerçek Allah inancını ne hale soktukları değil, esas Allah inancının ne olduğu gerçeğidir. İncil ne öğretmektedir? Allah müjdesi kocanın karısına dünyada çok nadir görülen bir sevgi yoğunluğu sunmasını istemektedir.

Bu tarz bir sevgi sertliği, çekişmeyi, kaba gücü ortadan kaldıracak bir sevgidir. Kadın ve erkek Allah önünde eşittir. İnsan olarak eşit haklara sahiptirler. Yalnızca yaradılış olarak Allah erkeğin aile içinde ve toplumda yüklenmesi gereken görevler nedeniyle fiziksel anlamda onu daha güçlü kılmıştır. Bu kadını güçlü kılmamış anlamında değildir. Kadının derin annelik duyguları erkeğe verilmemiştir. Fedakar, hassas ve sevgi dolu kadınlar, sağlıklı erkeklerin de sağlıklı kadınların da toplumda yerlerini almasını sağlamışlardır. Görüldüğü gibi erkek fizikçe güçlü olsa da kadının güçlü olduğu alanlar ayrıdır. Demek ki, Allah kadın ve erkeğe ayrı ayrı roller vermiştir.

Ama ne yazık ki, Allah’ın gerçek anlamda anlatmak istediği kadın ve erkek kavramını bilmeyen birçok erkek kendi fiziksel gücünü kadını aşağılamak, ona kötü davranarak kendi gücünü göstermek şeklinde kullanmaktadır. Oysa, Mesih İsa’da Rab’bin kurtarışını gönenmiş erkek fiziksel anlamda kendisinden biraz daha güçsüz kılınmış kadına karşı saygı göstermeli, oldukça nazik olmalıdır:



“Bunun gibi, siz kocalar da karılarınızla birlikte geçirdiğiniz yaşamı bilgiyle, kendinizden daha güçsüz cinsten olanlara davranırcasına sürdürün. Ayrıca, yaşam kayrasının ortak mirasçıları olarak onlara değer verin. Öyle ki dualarınız engelle karşılaşmasın.”

1. Pe. 3:7



Buradaki güçsüzlük ifadesi yukarıda dediğimiz gibi kadının biraz daha nazik yaratılmış olmasını irdelemektedir. Zaten kadınlara değer verilmesinin gerekliliği hemen ardından belirtilmiştir. Bir de önemli olan hiçbir zaman ayetlere tek başına bakmamalıdır. Yani bu konuya ilişkin bütün ayetler birleştirildiğinde İncil’in kadın ve erkeğe bakış açısı net olarak ortaya çıkmaktadır. Özetlenecek olursa kadın ve erkek evlilik yoluna birlikte çıkacak ve hiç boşanmayı düşünmeksizin Allah önünde, büyük bir sevgi ve özveri ile sürdüreceklerdir. Bir koca asla gençlik karısını bırakmamalıdır. Bu yalnızca bırakmama değil, aynı zamanda onun sevgisi ile iç içe olması da demektir.[9] Boşanma bölümünde değineceğimiz gibi “zina” ve “imansız tarafın kendi kararı ile terk etmesi” şeklindeki çok ama çok özel durumlar dışında evliliğin boşanma ile sonuçlanması söz konusu olamaz. Kocanın bütün dikkatini, sevgi ve ilgisini karısına yönlendirmesi en büyük sorumluluğudur.

f) Evlilikte kadının kalitesi

Kutsal Kitap’ta kadınlar hakkında oldukça çok ayetler bulunmaktadır. Özellikle Süleyman’ın Messel’leri iyi bir eşin karakterinde yer alan bu konuya ilişkin ayetlerin bir gelişimidir. Süleyman’ın Meselleri 31. bölüme bakıldığında yaşamını kocası ve çocuklarına gerçekten adamış bir kadının resmedildiği görülmektedir. Bu resimde kadın hiçbir şeye karışmayan, ailede sözü geçmeyen, silik bir şahsiyet değil, aksine oldukça etkin bir biçimde ailenin korunmasını, ilerlemesini sağlayan bir kişidir. Koca kadar etkin bir kişidir. Rol ayrımında kadın daha çok ev ve aile üzerinde etkinse erkek de daha çok dış ilişki ve işlerde etkindir. Bu her zaman ille de böyle olacak diye bir kavram yoktur. Çünkü birbirine yönelmiş saygı ve sevgi prensipleri sayesinde yürüyen bir evlilikte birbirine destek, birbirinin işlerini paylaşmaktan başka bir şey gözlemlenemez. Süleyman’ın Mesellerine dönecek olursak orada verilen ayetlerde görüldüğü gibi böylesine etkin, aktif bir kadının aynı zamanda kocasının tam güvenini de üzerinde topladığını görmekteyiz:



“Faziletli kadını kim bulabilir? Çünkü onun değeri yakutlardan çok üstündür. Kocasının yüreği ona güvenir, Ve adamın kazancı eksik olmaz. Kadın ona kötülükle değil, Hayatının bütün günlerince iyilikle öder.”

Sül. 31:10-12



Burada evinin bütün gereksinimlerini sağlamaya çalışan, evde her şeyin yolunda gitmesi için gayret gösteren bir kadın görüyoruz. Bu önümüze konulan ve örnek eş olarak önerilen bu kadın, muhtaç olanlara yardımcı olmaya çalışan, fakirlere yardım elini uzatandır. Konuştuğu zaman hikmetle konuşur, ailesine onur getirdiği gibi çevredeki insanlarca da saygı ile anılır. İşte, bir aile içinde kadının rolü bu ayetler bize açıklamaktadır. Allah’ın uygun gördüğü bir evli hanım ev yaşamında ya da toplum yaşamında bir dantel gibi Allah’ın ışığını üzerinde yansıtan kişidir.

Bu konu üzerinde bir başka ayette ise; Allah’ı hoşnut etmek isteyen hanımların dış görünümlerinden ziyade iç görünümlerini zenginleştirmeleri gerektiği söylenmektedir:





“Çekiciliğiniz dıştan beliren en son saç modasıyla süslenmek, altınla bezenip donanmak, giysiler kuşanmaktan ileri gelmesin. Tersine, içeride saklı kişilikle ilgili, bozulmayan yumuşak huy ve dingin ruhla belirsin. Allah katında bunun değeri pek çoktur. Önceki dönemde umutları Allah’ta olan kutsal kadınlar da kendilerini böyle donatırlardı. Onların bağımlılıklıları kocalarınaydı.”

1. Pe. 3:35 9[10]

Zaman zaman bazı Hıristiyanlar bu ayetleri aslında yüzeysel anlamda algılamışlar ve hanımların altın ya da mücevher takmaması gerektiği gibi bir takım kurallar oluşturmaya kalkmışlardır. Bu ayetler ister bu haliyle ister orijinal metinleri üzerinde, dikkatlice okunursa içindeki esas anlam anlaşılacaktır. Amaç hanımların Allah’ın istemine uygun karakter güzelliğine önem vermeleridir. Çünkü hanımlar için güzel görünmek, beğenilme arzusu oldukça etkindir. Aslında bu erkeklerde de yok değildir. Ama esas olan Mesih İsa’da Allah’ın kurtarışını almış olan kişinin Allah’a yaraşır bir karakterde serpilip gelişmesidir.



g) Ya çok evlilik kavramı?

Kutsal Kitab’ımıza göre Allah’ın yarattığı insanı için ideal olan evlilik düşüncesi tek eşlilik üzerine kurulmuştur. Kişi tek bir eşle bir ömür boyu birlikte yaşamalı, Allah sevgisinin tadını bu eşle birlikte kurduğu aile içinde çıkarmalıdır. Allah’ın bu istemine karşın Eski Antlaşma’da çok evlilikle karşılaşmaktayız.

Kutsal Kitap’ta çok evliliği ilk kez Kain’in atalarından olan Lamek’in Ada ve Tsilla isimli iki eşle evlenmesinde görmekteyiz.[11] Aslında Kutsal Kitap çok evlilik için herhangi bir izin vermemektedir.

Çok evliliğin olduğu her durumda çoğunlukla mutsuzluk ve huzursuzluk hakim olmaktadır. İbrahim’e eşi Sara tarafından bir cariye verilmişti. Bu o dönem kültürünün bir uygulamasıydı. İbrahim Hacer’le bu sayede ilişkiye girmişti.[12] Esav’ın da aynı hataya düştüğünü görüyoruz. Esav, Allah’a saygısı olmayan bir kişiydi ve bu nedenle Hittitler’den iki kadınla evlendi. Bu durum ailesine büyük yürek acıları verdi.[13]

Tekvin bölümünden sonra Eski Antlaşma içinde kaydedilmiş on üç çok eşlilik olayı ile karşılaşıyoruz. Bunlardan üçü hakimler döneminde sekiz tanesi ise krallar döneminde yer almaktadır. Çok eşliliğe en büyük örnek Süleyman’dı. 700 karısı ve 300 cariyesi bulunuyordu. Yalnızca çok eşlilik nedeniyle günah işlemedi, aynı zamanda Allah’ın emrine itaatsizlik ederek Allah’a inanmayan ve yabancı halktan olan kadınlarla evlenmişti. Sonuç olarak bütün bu kadınlar Süleyman’ın yüreğinin Yüce Allah’tan uzaklaşmasına ve krallığını kaybetmesine neden oldular.[14]

Bütün bu noktalara bakarak şu sonuçları çıkarabiliriz: Tek eşli olmayan evliliklerin çoğunda bir iç huzursuzluk ve mutsuzluk yaşanmaktadır. İstisnalar genel kaideyi bozmadıkları için olayı geniş olarak değerlendirmek gerekmektedir. Hem eşler arasında hem de aileler arasında büyük bir kıskançlık ve çekişme söz konusu olmaktadır.[15] Bunun dışında Kutsal Kitap’ta yer alan birçok evlilik ve evlilikle ilgili ayetler tek eşlilik üzerinedir.[16] Özellikle kilise önderleri için verilmiş bulunan ayetlerde tek eşliliğin önemi en belirgin özellik olarak göze çarpmaktadır:[17]





“Bu durumda Gözeticinin anlatılan nitelikleri taşıması gerekir. Yaşamı suçsuz, bir tek kadının kocası, davranışında ölçülü, ağırbaşlı, saygın, konuksever, öğretmeye yetenekli evini sağlıklı yöneten, çocuklarını bağımlı ve her bakımdan saygılı yetiştiren biri olmalı.

Hizmet Görücüler bir tek kadının kocası olmalı. Çocuklarını ve evlerini sağlıklı yönetmeli…

Ancak atayacağın ihtiyar kusursuz biri, tek kadının kocası olmalı… başkaldırmayan imanlı çocukların sahibi olmalı…”

1. Ti. 3:2-12; Tit. 1:6



Madem Allah tek eşli bir evlilik istiyordu neden kendi halkının çok evliliğine müsaade etti?

Kutsal Kitab’ın içinde kayıtlı olduğu halde Allah’ın istemi dışında olan birçok davranış biçimi bulunmaktadır. Kutsal Kitab’ın içinde Allah’ın istemi olmadığı halde boşanmanın da yer aldığını görüyoruz. Kölelerin varlığından da bahsedildiğini görüyoruz. Oysa Allah’ın bu kurumu hiç bir yerde önermediğini de görüyoruz. Bütün bu gördüklerimiz bize iki durumu açıklamaktadır.

Birinci:Allah halkı kendisini çepeçevre çevreleyen ve kendilerini çok kötü bir biçimde etkileyen putperest kültürlerin saldırısı altında kalmışlardır.

İkinci:insanın bütün ilişkilerinde etkin olan günahlılığını hiçbir zaman göz ardı etmemeliyiz.

Allah’ın bu tarz hareketlere hemen bir yargı getirmemesi, bu davranışları kabul ettiği anlamına gelmez. Aksine o insanına bütün bu yanlış yaşam biçimlerini sunup doğru olanı, kendi istemi doğrultusunda yaşamayı önerip durmaktadır. Çok evlilik yapmış kişiler ve hatta bu kişilerin hüsranla noktalanan yaşamları Allah’ın Kutsal Kitabı’nda yerini almıştır almış olmasına ama hiçbir zaman şu ya da bu kadar kadınla evlenebilirsiniz şeklinde bir öğretişte bulunulmamıştır. Demek ki, Kutsal Kitap çok eşli yaşam ve sonuçlarına ilişkin örneklemelerde bulunmuş ama esas olanın Allah’ın tek eşliliği kabul ettiği bir aile yaşantısı olduğunu öğretmiştir. İşte Allah’ın istemi olan budur. O’nun istemi, O’nun öğretişi Allah önünde O’na imanlı kadın ve erkeğin yaşam boyu hiç ayrılmadan birleşmesi, bir aile kurmasıdır.



4. AİLE NEDİR?



Hem Eski Antlaşma’da hem Yeni Antlaşma’da aile oluşturan iki unsur vardır: Birinci: kan bağı, ikinci: birlikte yaşamak, aynı koruma altında bulunmak.[18] Kutsal Kitab’ın aile için kullandığı ikinci kelime ise ‘ev’ kelimesidir.[19]

Kutsal Kitap aileyi bir toplumun temeli olarak görmekte ve Allah’ın aileyi toplumun çekirdeği olarak kadın ve erkeğin birlikteliği olarak öğretmektedir. Bir aile içinde hem kadının hem de erkeğin birliktelik için gerekli gereksinimleri karşılanmalıdır. Çocuklar aile içinde ruhsal ve bedensel gereksinimlerini sağlayarak büyümelidirler. Demek ki anne, baba ve çocuklardan oluşan toplumun en küçük birlikteliği ailedir. İnsan aile yaşamı, Kutsal Kitab’ın Tekvin bölümünde açıklandığı gibi Allah’ın insan varlığı için oluşturduğu kurumdur.[20]

Bütün bunlara karşın aile hem Eski hem de Yeni Antlaşma’da daha da geniş olarak ele alınmaktadır. Bu örneklemelere baktığımızda birkaç neslin bir arada yaşadığı yer olarak da aileyi tanımlamak mümkündür. Aile içinde o dönem yaşamlarında köleler ve hizmetçiler bile yerlerini almaktadırlar.



5. BİR AİLENİN ÖZELLİKLERİ NELERDİR?



Bir ailenin birçok özellikleri bulunmakla birlikte en belirginlerini şöyle açıklayabiliriz:



a) Bir yuvadır

Bir aile birimi içinde hem sevgi, hem sıcaklık hem de koruma vardır. Bütün çocukların babaları tarafından sevilmeye, korunmaya ve gereksinimleri karşılanmak için babalarının çalışıp ekmek parasını kazanmasına ihtiyaçları vardır. Aynı zamanda bütün çocukların anneleri tarafından sevilip bakılmaya ihtiyaçları vardır. Bu özellikler aileyi bir yuva yapmakta ve sıcak bir sevgi yumağı haline getirmektedir. Bu yumak ne kadar sevecen ve birbirine bağlı ise aile o kadar sağlıklıdır. Böylesine yuvalardan oluşan toplum daha da sağlıklıdır. Oysa çağımızda boşanmaların tehdit ettiği toplumsal bir yapı ortaya çıkmıştır. Yüzlerce çocuk boşanmaların getirdiği sağlıksız ortamlarda, anne ya da baba kucağından yoksun, ya da bazı durumlarda her ikisinden de mahrum büyümekte ve toplum için ruhsal anlamda birer bomba olmaktadırlar.

Ailelerin bu duruma düşmesinde yine etkin olan etken günahtır. İnsanın günahlılığı gün yüzüne çıktığında boşanmalar başlamaktadır. Bu Allah’ın istemi ve aile için olan planı değildir. İnsan yine kendi aldanmışlığı ile günahın peşinden koşarak bu sonuca gelir. Allah’a ait bir aile sevginin, korumanın ve kabul görmenin mekanıdır. Baba, Oğul ve Kutsal Ruh tek olan Allah’ın sevgi yumağının gizemi dünya üzerinde Mesih inanlı ailelerde yansır.



b) Bir okuldur

İster hatırlayalım isterse hatırlamayalım ama bizim bir insan evladı olarak ilk ders aldığımız yer ailedir. Birçok insanların problemli yaşamlarının kaynağı anne ve babanın bu insanlara çocukluklarında verdiği yanlış eğitimleridir. Aile içinde doğru şeyleri öğrendiğimiz gibi yanlış şeyler de öğrenebiliriz, ya da öğrendiklerimizi yanlış uygulayabiliriz. Ama bizim ailemiz eğer sevgi ve kabul üzerine kurulmuş bir aile ise bütün yanlışlarımız sevgi ve hoşgörüyle düzeltilecek, bizim sağlıklı bir kişi olarak yetişmemiz sağlanmış olacaktır.

Ahlakın temellerini öğrendiğimiz yer yine aile ocağıdır. Aile içindeki ahlak anlayışı doğrudan bize geçmektedir. Annelerin yalan söylediği ailelerde çocuklar da yalan söyleyecektir. Babaların sözlerini tutmadıkları ailelerde çocuklar da sözlerini tutmayacaklardır. Aile içindeki bütün ilişkiler çocuklar tarafından bir kameranın kayda geçmesi gibi kayda geçilecektir. Bütün bu öğretim konuları çocuk için hava ve su kadar gereklidir. Çünkü çocuk bütün bu öğrendiklerini yaşam boyu kullanacaktır.

Çocuk ailesini dinlerse, yetkiye, itaati öğrenmesi gerekir. İtaat yanında disiplin paralel olarak gitmektedir. Bir imanlı ailesi içinde uygun bir disiplinin olması gerekir. Allah bizi sevdiği için başı boş bırakmaz ve bize bir takım disiplin uygulamalarında bulunur. Ailenin çocuk yetiştirmesinde de uygulaması gereken disiplin kural ve cezaları bulunmalıdır. Yalnız böyle disiplin sevginin sonucu olmalıdır, öfkenin getirdiği disiplinin sonuçları Allah istemi olmayacaktır.[21]

Aileler çocuklarını disiplin etme konusunda oldukça büyük bir sorumluluk altındadırlar. Çocuğun istediği her şeyi yapamayacağını bilmesi çok önemlidir. Eğer bunu evde öğrenemezse, o zaman dış dünyada bir yolla kendisine öğretilecektir. Bu kişi için bazen çok zor tecrübeler edinmesi demektir.

Aynı zamanda çocuk bütün ilginin yalnızca kendisi üzerinde olmasının gerekmediğini de bilmek zorundadır. Aile içinde başkaları ile paylaşmasını öğrenmelidir. Eğer kardeşleri varsa oyuncaklarını, yemeğini kısacası sahip olduğu şeyleri ailenin diğer fertleri ile paylaşmasını öğrenmelidir. Anne ve baba eğer bu konuda çocuğa yeterli bir eğitim verememişse oldukça kendini beğenmiş, bencil bir kişilik gelişecektir. Böyle bir durumda acaba suçlu kimdir?

Süleyman’ın Mesellerinde disipline ilişkin oldukça net öğretiler görüyoruz:



“Değneğini esirgeyen oğlundan nefret eder; Fakat onu seven vaktinde tedip eder.”

Sül. 13:24



Kutsal Kitab’ın disiplin anlayışında hiçbir aşırılığa rastlamak söz konusu değildir. Aynı zamanda disiplin yalnızca kızlar için de değildir. Bizde yaygın bir söz vardır: “Kızını dövmeyen dizini döver” diye. Ama burada gördüğümüz gibi yalnızca kız çocukları için değil, disiplin erkek çocukları için de aynı şeydir. Gerektiği zamanlarda ve sevgiden uzaklaşmamak kaydıyla yalnızca disiplin amaçlı cezalandırma çocuklar için öğretici olacaktır. Ama bu kesinlikle çocuğa eziyet etmek, küçücük bedenini incitecek şekilde bir vurma ya da cezalandırma şeklinde olamaz. Zaten disiplin yalnızca dövme ile algılanmamalıdır. Ama sınırlı ve disiplinli bir şekilde çocuğun poposuna ya da eline vurmak sakıncalı değil.[22]

Süleyman’ın Mesellerine bakmaya devam edersek babaların oğullarını disipline sokmaları konusunda başka uyarılara da rastlamak mümkündür. Aynı zamanda yalnızca aptal olanların babalarının disiplin edişine aldırmazlık edeceklerini söylemektedir. Disiplin sürekliliği olan bir öğretiş biçimidir.[23] Disiplinin sürekliliği çocuğun ilerde karşılaşacağı tehlikelerden onu korumak anlamındadır. Ama şunu unutmamalıyız çocuğu disiplin etmek kendi egomuzu tatmin, öfkemizi geçirmek için bir yöntem şeklinde algılanmamalıdır. Aynı zamanda disiplinin amacı gerçekten yanlış bir hareketi, sevgiyi elden bırakmadan düzeltme ve eğitim verme amaçlı olmalıdır. Yoksa bu bir zulme dönüşebilir. Kutsal Kitab’ın söylediği anne ve babanın çocuklarını sevgi içinde ve sürekli bir disiplin içinde tutmalarıdır. Günümüzde çocuk psikolojisi uzmanları oldukça etkin disiplin yöntemleri uygulamışlar ve çok iyi sonuçlar elde etmişlerdir. Bu kişilerin fikirleriyle birlikte, Kutsal Kitap da okunarak en etkin disiplin yöntemleri ile Allah buyruğu olan aile içi eğitimi vermek gerekmektedir. Görüldüğü gibi aile bazen içindeki her bir ferdin öğrenim gördüğü bir okuldur.



c) Kutsal bir yer

Aile aynı zamanda çocukların Allah sözünü öğrendikleri ilk yerdir:



“Çocuğu gideceği yola göre yetiştir. Yaşlı olunca da ondan ayrılmaz.”

Sül. 22:6



Kutsal Yazılar’a göre baba ruhsal anlamda ailenin reisidir. Bu rolü oldukça ciddi bir biçimde almalıdır. Allah, İbrahim’i çocukları ve ailesini Allah yolunda tutması için seçti:



“Kendisinden sonra oğullarına ve evi halkına salah ve adalet yapmak için RABBİN yolunu tutmalarını emretsin diye, onu tanıdım; ta ki, RAB onun hakkında söylemiş olduğu şeyi İbrahim’in üstüne getirsin.”





Tek. 18:19




Eğer anne ve baba imanı ciddi olarak ele almazlarsa çocuklardan nasıl ciddi olarak ele almalarını bekleyebilirler? Allah, anne ve babalardan kutsal buyruklarını çocuklarına öğretmelerini istemektedir:

“Ve bugün sana emretmekte olduğum bu sözler senin yüreğinde olacaklar; ve onları oğullarının zihnine iyice koyacaksın, ve evinde oturduğun, ve yolda yürüdüğün, ve yattığın, ve kalktığın zaman bunlar hakkında konuşacaksın.”





Tes. 6:67




Anne ve babalar çocuklarının iman hakkındaki sorularına cevap verebilecek yeterlilikte olmalıdırlar:



“İlerde oğlun sana: Allah’ımız RABBİN size emrettiği şahadetler, ve kanunlar, ve hükümler nedir? diye sorduğu zaman, oğluna diyeceksin:…”

Tes. 6:20



Bir çocuk babasına neden Allah’a inandığını sorarsa baba oğluna “biz hep böyle inanırız” şeklinde bir cevap vermemelidir. Cevaplar Kutsal Kitab’a uygun, inanma nedenleri açık bir şekilde verilmelidir. “Allah’a inanmamızın ve ibadet etmemizin nedeni O’nun bize olan sevgisi, bizi günahlarımızdan kurtarmasıdır. O bizi çok sever ve bize yaşam boyu yön verir, bizi korur ve gereksinimlerimizi karşılar” gibi cevaplar vermemiz gerekmektedir.

Timoteos ailesi tarafından Kutsal Kitap eğitimini iyi almış bir kişiye çok güzel örnektir. O’nun eğitiminin temelinde iki kadının rolü vardır. Bunlardan biri annesi diğeri ise büyükannesidir. Oldukça iyi inanlı olan bu kişiler Timoteos’a Kutsal Yazılar’ı öğretmişlerdir.[24] Timoteos’un babası Grek’ti.[25] Büyük bir olasılıkla Mesih İsa’ya iman etmeyen bir kişiydi. Buna rağmen annesi ve büyükannesi imanlarını Timoteos’a aktarabilmişlerdir. Ailelerinde iyi bir iman örneği gören çocuklar büyüdükleri zaman çok sadık birer imanlı olma fırsatları vardır. Sadık bir imanlı olmanın temelinde aile içinde iyi bir iman öğretişi de yatmaktadır. Yaşayarak Allah Sözü’ne tanıklık ve aynı zamanda Allah Sözü’nden öğretmek birbirini tamamlamaktadır.

Günümüzde yeni moda öğretilerden biri de çocukları kendi haline bırakmak ve kendi inançlarını kendilerinin seçmesine fırsat vermektir. Acaba bu ne kadar doğru bir görüştür? Her şeyden önce Kutsal Kitap bize çocuklarımıza Allah Sözü’nü öğretmemizi, Allah Müjde’sini duyurmamızı buyurmaktadır. Bu çocuklarımızı Mesih’in müjdesinde yetiştirmemiz için en yeterli nedendir. Çocuklarımızı Allah bilgisinden mahrum bırakmak da bir tür beyin yıkamaktır. Yani modern yaşama göre Allah’tan bir haber kal ve git kendi istediğini seç. Ya bu boşluk içinde yetişen çocuk kendisine çok tehlikeli bir yol seçerse? Ya hiç bir şeye inanmaz büyük bir sahtekar olursa? Ya herkesten nefret eden bir cani olursa? Bu sıralama böyle gider. Böyle bir öğretiş imanın önem taşımadığını öğretme açısından bir beyin yıkamadır. Bazen bedeli ağır olabilir. Bu nedenle Mesih İsa’da Rab’bin kurtarışını gönenmiş bizlerin evleri de kutsal yerlerdir. Burada Allah’ın sevgisi vardır ve yalnızca Baba, Oğul ve Kutsal Ruh’ta kendisini açıklayan Tek Allah’a ibadetler edilir.



d) Başkaları için bir sığınaktır

Aile herkesten kopmuş kendi başına bir çok kişilerin katıldığı kulüp değildir. İmanlı bir aile Allah müjdesini başkalarına da duyurmaya can atan bir ailedir. Allah’ı hoşnut etmek isteyen bir aileye sahip olan kişinin bu muhteşem hazineyi başkaları ile paylaşmaması Allah ailesinin yapacağı şey değildir. Mefiboşet sakat bir insandı. Kendisi Davud’un düşmanı olan Saul’un torunu yani Yonatan’ın oğluydu.[26] Buna karşın Davud tahta geçtiğinde bu kişiyi kendi ailesi içinde koruma altına aldı.

Bu tarz koruma ve paylaşma anlayışı altındaki aileler oldukça genişlerler ve geniş aile konumuna gelirler. Ama çağımızda özellikle endüstrileşmiş ülkelerde artık bunu görmek oldukça zorlaşmıştır. Çünkü aile içindeki bütün fertler çalışmak zorunluluğundadır. Bu nedenle değil başkalarına yardımcı olabilmek, birbirleri için bile vakit bulamamaktadırlar. Özellikle bu gibi ülkelerde yaşlıların bakımı neredeyse tamamen devlete yüklenmiştir. Ailede kim yaşlanırsa onunla ilişkiler kopacak hale gelir ve kendi hallerine bırakılırlar. Aslına bakarsanız bu Kutsal Kitap öğretisinde yer almamaktadır. Anne ve baba her ne yaşta olurlarsa olsunlar çocukları için anne ve babadırlar. Bu nedenle buna göre özel sevgi, saygı ve ilgi görmeleri gerekmektedir. Kutsal Kitab’ın buyruğu anne ve babaya saygı ile davranmaktır:



“Anana babana saygı göster vaat ilişiğinde duyurular ilk buyruk budur: Öyle ki, üzerine iyilik gelsin ve yeryüzünde yaşamın uzun sürsün.”

Ef. 6:23



Rab Mesih İsa’nın döneminde Yahudiler yaşlılarına karşı sorumluluklarını yerine getirmez olmuşlardı. Bu nedenle bu tarz kişilere karşı Mesih İsa’nın sert uyarıları dikkat çekmektedir[27] Evden ayrılmış olabiliriz. Artık kendi evimizi idare ediyor da olabiliriz. Ama her ne durumda ya da her ne yerde olursak olalım bizler için anne babalarımız hala bizim için anne ve babadırlar. Bu nedenle hala aynı sevgi ve saygıya layıktırlar. Onlara saygı ve sevgi göstermememiz demek büyük yanlış içinde olmamız demektir:



“Akrabalarını, özellikle de ev halkını düşünmeyen kişi imanı yadsımış olur. Bir imansızdan beterdir o..”

1. Ti. 5:8



Allah’ın kimsesizlere yer verdiğini okuyoruz.[28] Ailesiz olanlar Allah’ın gözetimindedir. Onları yalnızlıkları içinde koruyan her şeyin sahibi yüce Allah’tır. Allah’ımızın göz ardı etmediği insanları bizim göz ardı etmemiz hiç mümkün değildir. Bu nedenle samimi Hıristiyanlar kapılarını bu tarz kişilere de açmalı ve dünyada elimizden geldiğince insanlara yardım etmeye çalışmalıyız. Çünkü Allah merhamet Allah’ıdır. Biz O’na bakarak değişiriz. Nasıl yaşamımız gerektiğini O’ndan öğreniriz.



6. AİLE İÇİ DAVRANIŞLAR



Allah ailenin dış dünyaya karşı korunması konusunda oldukça net buyruklar vermiştir. Örneğin; zina büyük bir suçtur. Allah’ın arzuladığı aile hayatı için çok büyük tehdit, Allah’ın istemi olan aile kutsallığına saldırıdır. Bu nedenle ailenin bu gibi dış saldırılardan korunması için bir takım koruyucu buyruklar vermiştir. Aynı şekilde aile içi ilişkiler içinde koruyucu buyruklar vermiştir. Allah bu buyrukları üç ana başlık altında insanlara sunmuştur. Bunlar karı/ koca ve çocuklar için olan buyruklardır. Allah aileyi özellikle bu üç birimin birliği olarak tanımlamaktadır. Bu kişiler birbirleri ile nasıl bir ilişki içinde bulunacaktır? Şimdi buna bakalım:



a) Çocukların anne ve babaları ile olan ilişkileri

Kutsal Yazılar anne ve babamıza onur getirmemizi, onları sevip saymamızı istemektedir:



“Babana ve anana hürmet et, ta ki, Allah’ın RABBİN sana vermekte olduğu toprakta ömrün uzun olsun.”

Çık. 20:12



“Çocuklar, her konuda ana babalarınızın buyruklarına uyun. Çünkü Rab’bin beğendiği tutum budur.”

Kol. 3:20



Burada sevgi ve saygının yalnızca babaya ya da anneye olmadığına dikkat etmek gerekir. Sevgi ve saygı her ikisine de aynı derecededir. Acaba bunun anlamı nedir?

Birinci:Çocukların kendi anne ve babalarına değer vermeleri gerekmektedir. Çocuklar ancak kendileri annebaba olduklarında ailelerinin kendileri için neler yaptıklarını anlayabilirler. Çocuklar annebabalarına büyük saygı duymalı ve onlara hürmet etmelidirler. Çocukların annebabalarına saygı göstermeleri Allah’a saygı göstermeleri demektir. Çünkü annebabaya saygı gösterilmesini isteyen Allah’tır. Bu buyruğa itaat edip yaşamak bile Allah’a itaattir, Allah’a saygı göstermektir. Çocukların anne ve babalarına da saygı göstermeleri istenmektedir.[29] Burada önce anneden bahsedilmektedir. Anne ve baba arasında bir ayrımcılık yapılmadan her ikisine de eşit saygı ve sevgi gösterilmesi istenmektedir.

İkinci:çocuklar baba ve annelerinin sözlerini dinlemelidir:



“Oğlum, babanın talimini dinle, Ve ananın öğrettiğini bırakma.”

Sül. 1:8 ve 6:20



“Çocuklar, Rab bağlılığında ana babanızın buyruklarına uyun. Çünkü doğru tutum budur.”

Ef. 6:1



Anne ve babaya itaatsizlik ve onlara saygısızlık Kutsal Yazılar’a göre günahtır.[30] Anne babaya itaatsizlik Allah yargısının yaklaştığına, son günlerin geldiğine işaret olarak görülmektedir.[31]

Kişi her zaman anne ve babasına itaati ön planda tutmalıdır. Çünkü bu Allah’ın istemidir. Ama eğer kişinin ailesi Allah’a olan inancı ve itaati konusunda baskı yapıyor, bir takım eziyet ve emirlerde bulunuyorsa o zaman imanlı kişi anne ve babasına karşı nasıl bir tavır takınacaktır? Bu oldukça zor bir durumdur. Bu durumda kişi iki nokta ile karşı karşıya gelmektedir: Allah’a itaat ya da annebabasına itaat.

Bu durumda Efesoslulara mektup 6:1’deki ayeti bir kez daha dikkatlice okumak gerekir. Burada bir çocuğun ailesine tam olarak itaat etmesinden bahsedilmektedir. Yalnız burada bir noktaya dikkat etmek gerekmektedir. Anne ve babaya itaatin sınırı “Rab bağlılığında” sözcüğü ile belirlenmiştir. Anne ve babaya sevgi ve saygı gösterilmeli ve onlara itaat edilmelidir. Ama bu sevgi ve saygı Allah buyruklarından daha önde olmamalıdır. Allah’a sevgi ve saygı, O’nun buyruklarına itaat evrendeki her şeyden daha önde ve en önemlidir.[32]



b) Anne ve babanın çocukları ile olan ilişkileri



Özellikle babaların çocuklarını korumaları, onlarla ilgilenmeleri konusunda ayet bulunmaktadır:



“..babalar, çocuklarınızı kızdırmayın. Tam tersine, onları Rab’bin eğitimi ve öğüdüyle yetiştirin.”

Ef. 6:4



Babanın eğitimi daha önce belirttiğimiz gibi ailede bir disiplin unsuru olmalıdır. Kırıcı, yıkıcı, kızdırıcı bir eğitim değil, yapıcı bir eğitim olmalıdır. Disiplinin elden bırakılmaması gerektiğini öğrenmiştik. Yanlış ve yersiz disiplin çocuğun benliğinde kırgınlık, kızgınlık, kısacası bir içsel acılık onun teşvikini kıracak hatta içine kapanmasına neden olacaktır. Babanın bütün davranışları birer örnek olmalıdır. Sözleri çocuğu rencide edici, onu başarısızlığa sürükleyici olmamalı, aksine bina edici olmalıdır. Çocuklar yanlış yaparlar, büyükler de çok yanlış yaparlar. Genelde büyükler bir zamanlar küçük olduklarını ve çok hatalar yaptıklarını çoktan unutmuşlardır. Bu nedenle çocuktan kendi sınırlarının üstünde bir beklenti içindedirler. Oysa çocuğa hata yapma şansı verilmelidir. Sonra da doğrusu öğretilmelidir. Bir su bardağını deviren çocuğa hemen bağırma eğilimi içindeyizdir. Oysa ona sıkı tutmasını öğretmek bizim sorumluluğumuzdur. Ama küçücük bir hata bile olsa dilimiz öylesine uzundur ki, neleri yıktığımızın farkında bile değilizdir. “Sen her zaman böylesin, bir şey yapamazsın, bak yine devireceksin.. Sen bırak” şeklindeki sözlerle çocuğumuzun geleceğinin temellerini atmaktayız. Ama bu temeller hiçte kendine güvenen bir çocuk yetiştirme temelleri değildir. Çocuk oldukça kendini küçümseyen, bir takım kompleksleri olan bir çocuk olarak yetişecektir.

Babanın disiplini oldukça dikkatli ve olumlu bir eğitim olmalıdır. Çocuklarının yararını düşünerek disiplin verilmelidir. Birçok zamanlarda ve birçok toplumlarda çocuğun bir kişi olduğu çok çabuk unutulmaktadır. Kendisine evdeki bir eşya gibi yaklaşılmakta ve çocuk hiçbir zaman dinlenmemektedir. Oysa onun en büyük gereksinimi sevilmek ve kabul edildiğini bilmektir. Dinlenmiş olmakta anne ve baba tarafından çocuğa sağlanan en büyük lütuflardan biridir.

Daha önce de gördüğümüz gibi Allah’ın istediği yolda çocukların eğitimi yine anne ve babanın sorumluluğudur. Yalnızca fiziksel ve duygusal gereksinimleri değil, ruhsal gereksinimleri de anne ve baba omuzlamalıdır.[33]



SONUÇ



Evlilik ve aile yaşamı[34] Allah’ın toplumsal yaşam içinde arzuladığı yaşam biçimidir. Kutsal Kitap içinde evlilikten aile içi ilişkilere kadar oldukça net bir düzen görülmektedir. Bugün dünyamızda Allah’ın kurduğu evlilik ve aile düzenine karşı oldukça sert bir saldırı bulunmaktadır. Bunun sonucunda da aileler parçalanmakta ve dünya yalnız insanların dünyası haline gelmektedir. Bu arada da zaten sorunlarını çözmeye gücü olmayan dünyamızın sorunlarına bir yenisi daha yenisi eklenmektedir. Bütün bu evlilik ve aile karşıtı görüşlere rağmen Allah’ın buyruklar göz önünde bulundurularak bu kurum daha da iyi korunmalı ve Allah’ın istemi doğrultusunda hareket edilmelidir. Çünkü bunun karşısında olmak kişisel bencillikten başka bir şey değildir. Unutulmaması gereken kendi ailelerimiz Allah için bir onur ve O’nun kutsallığı için bir tanıklıktır.





BOŞANMA




Boşanma konusu bugün dünya üzerindeki aileleri oldukça etkileyen bir konudur. Bu konuyu ele aldığımızda öncelikle evliliğin ne olduğunu bir kez daha gözden geçirmemiz gerekmektedir. Evlilik Allah’ın bakış açısına göre nedir? İşte, önemli olan bu noktadır. Allah’ın bakış açısı oldukça nettir. Evlilik, Mesih İsa’da olan yani samimi bir biçimde Hıristiyan olan bir kadınla bir erkeğin Allah önünde birleşmeleridir. Bu birleşme ömür boyu sürecek bir birleşmedir. Tek eşli bir biçimde sürdürülmesi gerekmektedir. Burada Allah’ın “bir beden olacaklar” ifadesi bu iki kişinin fiziksel, duygusal, ruhsal anlamda birliktelikleri demektir:

“Bunun için insan anasını ve babasını bırakacak, ve karısına yapışacaktır, ve bir beden olacaklardır.”

Tek. 2:24



Artık bu evliliğin gerçekleşmesi demek bu iki kişi arasında hiç kimsenin bulunmaması demektir. Özellikle anne ve babalar bu çiftten saygı ve sevgi görecekler ama çiftin özel hayatına karışmayacaklardır. Çünkü Allah’ın buyruğuna göre sağlıklı olanı budur. Kendi başlarına artık Allah’ın buyruğu olan bu evliliği ömür boyu götüreceklerdir.

Rab’bimiz Mesih İsa’dan boşanma hakkında soru sorulduğu zaman evlilik konusunda ömür boyu olduğu şeklinde cevap vermiştir. Şimdi bu bölüme birlikte bakalım:



“İsa şöyle yanıtladı: Başlangıçta Yaradan onları erkek ve dişi olarak yarattı diye hiç okumadın mı siz? Sonra ekledi: Bu nedenle, insan babayı ve anneyi bırakıp karısına bağlanacak, ikisi bir tek beden olacak. Öyle ki, bundan böyle iki ayrı kişi değil, ama bir bedendirler. Onun için, Allah’ın birleştirdiğini insan ayırmasın.”





Mat. 19:46




Burada Mesih İsa öncelikle onlara ilk yaradılışı hatırlatmış ve bu yaratılışta Allah’ın insanı dişi ve erkek olarak yarattığını dile getirmiştir. Zaten bu hatırlatmada bile Allah’ın evlilik için ideal anlamdaki bakış açısının ne olduğu görülmektedir.[35] Bu noktadan “Allah’ın birleştirdiğini insan ayırmasın” diyerek bu birleşmenin ayrılmaz bir birleşme olduğu noktasına gelmiştir. Yani samimi bir Hıristiyanın evliliğinde çok büyük bir dikkatle birbirlerini seçen çiftlerin ayrılma düşünmeksizin birlikteliği söz konusudur. Yani, Hıristiyanlık inancında bir Hıristiyanın evliliği ‘olmazsa olmaz’, ‘yürüdüğü yere kadar’, evlenmek haksa boşanmak ‘helal’ gibi sözler üzerine kurulamaz.

Bütün bu buyruklara karşın insanın günahlılığı bazen böylesine dikkatle başlanması gereken ve yaşam boyu sürmesi gereken evliliği kötü bir noktaya getirebilir. İşte bu durum Allah’ın arzulamadığı, O’nun istemine uymayan bir durumdur. Çok çok özel ve zor durumlarda boşanma konumuna kadar gelinebilir. Ama bu Allah’tan insana verilmiş bir haktan değildir. Aksine insanın günahlılığının ortaya çıkardığı ve çok çok istisna olan acı bir durumdur. O zaman boşanma konusu dünya gündeminde bu kadar yaygın acaba Kutsal Kitap boşanma konusunda ne öğretmektedir?





1. KUTSAL KİTAP BOŞANMA KONUSUNDA NE ÖĞRETİYOR?



Kutsal Kitap’ta Malaki peygamberi okuduğumuz zaman Allah’ın boşanmayı hiç sevmediğini görebiliriz:



“Çünkü İsrail’in Allah’ı RAB diyor: Ben boşanmadan, ve esvabını gaddarlıkla örten adamdan nefret ederim, orduların RABBİ diyor; bunun için ruhunuzu sakının da hainlik etmeyin.”





Mal. 2:16




Bu ayete baktığımızda Allah’ın boşanmaya bakış açısı oldukça nettir. Artık bu net bakış açısının üstüne boşanmaya ilişkin Allah’ın başka bir açıklamasını beklemek söz konusu bile edilemez. Bunun dışında yalnızca insanın günahlılığından kaynaklanan sorunlara cevap olsun diye çok özel durumlarda boşanmanın bir sebep olarak söz konusu olabileceği gözlemlenmektedir. Allah’ın hoşuna gitmeden yalnızca günah gerçeği nedeni ile. Musa Peygamber’in boşanma konusuna değindiğini görmekteyiz. Özellikle onun bu değinmesi boşanmanın getireceği kötü sonuçları ortadan kaldırmaya yöneliktir. Aşağıda göreceğimiz metin daha çok yeniden evlenme üzerinedir:



“Bir adam bir kadın alıp onunla evlendiği zaman vaki olacak ki, onda utanılacak bir şey bulduğu için, kadın onun gözünde lütuf bulmazsa, onun için boş kağıdını yazacak, ve onun eline verecek, ve onu evinden gönderecektir. Ve evinden ayrıldıktan sonra kadın gidip başka bir erkeğin karısı olabilir. Ve sonraki adam da ondan nefret ederse, ve onun için boş kağıdını yazarsa, ve onun eline verip onu evinden gönderirse; yahut onu kendisine karı olarak almış olan sonraki adam ölürse; onu göndermiş olan evvelki kocası, kadın murdar edildikten sonra, onu kendisine karı olarak tekrar alamaz; çünkü RABBİN önünde bu mekruh bir şeydir; ve Allah’ın RABBİN sana miras olarak vermekte olduğu memlekete suç işlettirmeyeceksin.”

Tes. 24:14



Burada boşanma işlemi için evlenme işleminin tam tersinin yapıldığını görüyoruz. Yalnız boşanma için “utanılacak bir şeyi bulunması” sözü bir neden olarak gösterilmektedir. Kutsal Yazılar bu konuda özel olarak bir açıklamada bulunmamakla beraber bu “utanılacak şeyin” gerçekten önemli bir şey olduğunu vurguluyor. Bunun ölüm cezasına kadar gittiği görülürse, o zaman bu utanılacak şeyin aleni bir zina olduğu anlaşılıyor.[36] Yalnız bu “utanılacak” cinsel davranışta gerçekten yüzsüzlük, utanmazlık yattığı belli oluyor. Çünkü tamamen aleni bir davranış sonucunda, tanıklarla belirlenmiş bir zina suçu kişiyi ölüme kadar götürüyor.[37]

Özellikle bu yasada kadının korunmasının amaçlandığını görmek mümkündür. O dönemin toplum yapısı yine göz önünde bulundurularak ayetler incelenmelidir. İlk kocanın kadını göndermesi durumunda, kadının bir başka erkekle evlenmesi ve bu erkeğin de onu bırakması kadının yeniden ilk eşine dönebilmesini tamamen ortadan kaldırıyor. Demek ki, bu noktada ilk kocanın karısını kolayca evden atabilmesine bir set çekilmek isteniyor. Kocanın bir öfke sonucu böyle bir işe kalkışması önlenmek isteniyor.[38] Bugün tarihe baktığımızda, o dönemin sosyal yapısı içinde gerçekten de bir bayanın kendi başına yaşamasının ne denli zor olduğunu görüyoruz. Burada kadının boşanma sonucu eline verilen imzalı kağıt kadına yeniden evlenme özgürlüğü veriyor. Böylelikle kadın toplum içinde korunmasız ve yalnız başına kalmıyor. Mişna’nın açıklamasına göre boşanma sertifikası “herhangi bir adamla evlenebilir” şeklinde kadına bir özgürlük vermektedir.[39] Ama kadının başka bir adamla evlenmesi yeniden eski kocasına dönmesini tamamen engellemektedir.

Aslına bakılırsa ve o günün koşulları da değerlendirilirse bu yasa kadın için bir korunma yasası olmuştur. Kocanın eşini kolay bir biçimde boşaması engellenmiş, aynı zamanda boşama gerçekleşirse kadına yeniden istediği bir kişi ile evlenebilme şansı tanınmıştır. Başından bir evlilik geçtiğine göre kadın zaten bakire değildir. Ama boşanma sertifikası o dönemde kadın için bakirelik kadar önemli bir belgedir. Çünkü bu belge yeniden kurabileceği yuvanın bir garantisi olmaktadır. Kadın toplum içinde yalnız başına itilmiş bir biçimde bırakılmamıştır. Ona ciddi olarak yaklaşılmasını emir.[40]

Boşanmanın Allah istemi olmadığını gördük. Bu olay insanların kendi günahlarından ötürü geldikleri çok zor noktada ancak belli şartlara bağlı bir sibop olarak değerlendirilmelidir:



“İsa, siz katı yürekli olduğunuz için Musa eşlerinizi boşamanıza izin verdi dedi.”

Mat. 19:8



Boşanma günümüzün çok büyük sorunlarından biridir. Özellikle, endüstriyelleşmeyi tamamlamış ülkelerde zengin ama çalışmaya köle olmuş ailelerde bu durum daha da yaygındır. Kutsal Kitap’ta boşanmaya giden bütün yollar Allah planına göre kapatılmıştır. Ancak çok özel durumlarda insanın günahının getirdiği nokta boşanmayı gündeme getirmektedir. Bu noktada insanın en az yara alacağı biçimde boşanmanın gerçekleşmesi için Kutsal Kitap bazı görüşler öne sürmüştür.





2. KUTSAL YAZILARDA BOŞANMAYI GEÇERLİ KILACAK NEDENLER VARMIDIR?

Allah’ın boşanmadan hoşlanmadığını artık öğrenmiş bulunuyoruz. Ama her şeyi çok iyi bilen ve önceden gören Yüce Allah, günahın getireceği bazı özel durumlarda ne yapılması gerektiği konusunda da insanını aydınlatmıştır. Kutsal Yazılar’a göre kapalı bulunan boşanma yolunun yalnızca iki istisnası bulunabilir. Şimdi bu istisna durumları birlikte görelim:



a) Evlilik kurumuna sadakatsizlik

Burada Ferisi’lerin Mesih İsa’yı zor durumda bırakmak için bu konuyu gündeme getirdiklerini görüyoruz. Burada Mesih İsa’nın verdiği cevap Yeni Antlaşma’da Allah’ın konu üzerindeki görüşünü vermektedir:



“Kendisine yaklaşan bazı Ferisiler O’nu sözle tuzağa düşürmeye çalışarak, ‘Kişinin herhangi bir nedenle karısını boşaması yasal mıdır?’diye sordular. İsa şöyle yanıtladı:’Başlangıçta Yaradan onları erkek ve dişi olarak yarattı diye hiç okumadınız mı siz?’ Sonra ekledi: ‘Bu nedenle, insan babayı ve anneyi bırakıp karısına bağlanacak, İkisi bir tek beden olacak.’ Öyle ki, bundan böyle iki ayrı kişi değil, ama bir bedendirler. Onun için, Allah’ın birleştirdiğini insan ayırmasın.’ Ferisiler sordular: ‘öyleyse Musa neden, erkek kadına boşanma kağıdı verip onu salıversin’ yolunda buyruk verdi? İsa, ‘Siz katı yürekli olduğunuz için Musa eşlerinizi boşamanıza izin verdi’ dedi, ‘Ne var ki, başlangıçta durum bu değildi. Size diyorum ki, her kim zinadan başka bir nedenle karısını boşayıp başkasıyla evlenirse zina etmiş olur.’ Öğrencileri, ‘Erkeğin eşiyle ilişkisi böyle olacaksa hiç evlenmemek daha iyi ‘dediler. İsa, ‘Herkes bu sözü yüreğine sığdıramaz’ diye yanıtladı,’Sadece kendilerine bu yetki Allah tarafından verilenler sığdırabilir. Çünkü kimisi daha doğuştan evlenme yeterliğini taşımaz. Kimisi ise insanlar tarafından evlenemeyecek duruma getirilir. Kimisi de göklerin hükümranlığı için kendilerini evlenmekten uzak tutarlar. Bunu yüreğine sığdırabilen sığdırsın.”

Mat. 19:3-12



Boşanma konusu Yahudi din grupları tarafından oldukça tartışılan bir konuydu. Zaten bu nedenle Ferisiler Mesih İsa’nın bu konuda ne diyeceğini merak etmişlerdi. Tesniye 24:14’de geçen “utanılacak şeyi bulunmak” sözü yeterince açık olmadığı için Yahudi gruplarının bakış açısı da oldukça birbirinden farklıydı. Örneğin Hillel’i izleyen gruptakiler, kadının kocasının hoşuna gitmeyen herhangi bir durumda boşanabileceğini söylüyorlardı. Eğer kadın iyi yemek pişirmiyorsa ve kocasını bu konuda yeterince hoşnut edemiyorsa bu bir boşama nedeni olabilirdi.[41]

Shama’yı izleyenler ise bunun ancak gerçek şahitlerin tanıklığında aleni bir zina sonucu söz konusu olacağını savunmaktaydılar. Yani boşanmanın gerçekleşmesi için güvenilir şahitlerin tanıklığı ile bir zina olayının olması gerekmekteydi.[42] Ferisiler, Mesih İsa’yı bu noktada sınıyorlardı. Acaba Mesih İsa Hillel grubu gibi liberal bir kişi mi, yoksa Shama grubu gibi oldukça tutucu bir kişi mi?

Aslında bu soruları sorarken Ferisi’lerin kafasında başka bir senaryo da söz konusu olabilirdi. Mesih İsa bu soruların sorulduğu zaman Kral Herod Antipas’ın bölgesindeydi.[43] Vaftizci Yahya bu kralın yaptığı uygunsuz evlilik üzerine konuştuğu için tutuklanmış, sonra da öldürülmüştü.[44] Belki İsa Mesih boşanma konusu üzerinde konuşurken Kral Herod’un bu uygunsuz evliliğine de göndermelerde bulunacak ve böylelikle tutuklanacaktı. Gerçekten oldukça büyük bir tuzak söz konusuydu.

Yahudi Kral Herod Antipas, karısını kardeşi Filip’in karısı olan Herodias ile evlenmek için boşamıştı. Herodias da Kral Herod’la evlenebilmek için Filip’ten ayrıldı. Bu herkesin yakından bildiği bir skandaldı ve üstüne üstlük bu uygunsuzluğu eleştiren Vaftizci Yahya’yı da tutuklatmış ve öldürmüştü. İşte durum bu kadar ciddi bir durumdu.[45]

Mesih İsa bütün bu tuzaklara dokunmadan oldukça net bir cevapla konuya aydınlık getirdi. Mesih İsa’nın hatırlatmasına göre, Allah başından beri karı ve kocanın ayrılmaksızın bir evlilik yaşamı sürdürmelerini arzuluyordu. Allah’ın birleştirdiğini insan ayırmasın diyerek bu konuya netlik getirmişti.[46]

Bu cevap üzerine Ferisiler o zaman neden Musa’nın Tesniye 24:14’te boşanmaya izin verdiğini sordular. Aslında Musa boşanma konusunda bir buyruk vermemişti.[47]Aslında Kutsal Yazılar’da boşanmaya ilişkin özel bir buyruk bulunmamaktadır. Mesih İsa’nın bu konuya işaret etmesinin nedeni çok çok özel konumlarda bir uzlaşma sağlanması içindir. Çünkü insanlar evlilik konusunda da kendi yollarına gitmişler ve Allah’ın konu üzerindeki arzusunu reddetmişlerdi. Özellikle Ferisiler Allah’ın bir uzlaşma sağlansın, bu konudaki sorunlar hallolsun diye sunduğu yolu bir emir olarak ortaya koymaya başlamışlardı. Musa’nın bir yazılı sertifika verilmek suretiyle boşanma krizini aşmak için sunduğu çözüm ne yazık ki birçok Yahudiler tarafından her erkek istediği zaman eşini boşar şeklinde bir anlayışla değişmişti.

Mesih İsa bir çok konuda antlaşmayı yenilerken yanlış anlaşılmış ve yanlış anlayış üzerinde devam etmekte olan bu boşanma sertifikası olayını ortadan kaldırmıştır:



“Size diyorum ki, her kim zinadan başka bir nedenle karısını boşayıp başkasıyla evlenirse zina etmiş olur.”





Mat. 19:9




Evliliği bozma konusuna bu kadar karşı olan Allah acaba neden buna bir tek istisnada bulunmuştur? Evlilik, Allah’ın gözünde erkek ve dişinin kutsal beraberliği, birlikteliğidir. Adeta yarım elmanın kendisini tamamlamasıdır. Yaşam boyu sürecek bir birlikteliktir, bir bütünleşmedir. Ruhsal ve bedensel iç içe geçmedir. Tek bir insan olan bu iki kişinin arasına eğer üçüncü bir şahsın girmesine izin veriliyorsa, Allah’ın evlilikte bizlere sunduğu iyi ve güzel amaç ortadan kalkmaktadır. Bu kutsal beraberlik arasına adeta bedene ait olmayan bir parçanın eklenmeye çalışılması gibi girmiştir. Bildiğimiz gibi Allah’ımız sadıktır ve sadakate çok önem vermektedir. Kendi yarattığı insanı ile yaptığı antlaşmaya asırlar boyunca sadık kalan bir Allah’tır ve bizden de aynı şeyi bekleyerek evlilik kurumunu bu sadakat temeli üzerine kurmuştur. Bizim kusursuz olmadığımızı biliyor. Zaten bu nedenle birçok konuda bize yeterince hoşgörü göstermektedir. Ama bir aile düzeninin bozulmasına yol açabilecek şekildeki isyanlarımıza göz yummamaktadır. Evliliğe karşı sadakatsizlik terimi eski Grekçe’de “porneia” olarak geçmekte ve her çeşit aykırı cinsellik, cinsel sapkınlık, cinsel anlamda kötü davranış bu terim altında toplanmaktadır. Evlilik dışı ilişki zinadır.

Yalnız bu boşanma istisnası da evliliği onarabilecek yollar denenmeksizin uygulanmamalıdır. Diyelim ki, eşlerden biri büyük bir sadakatsizlikle zina yaptı. Bu büyük günaha düştü. Bu hemen o gün boşanma anlamına gelmemelidir. Çünkü insan bir takım fırsatları kendi çıkarı doğrultusunda kullanabilir. Buna fırsat vermemek gerekmektedir. İnsan olarak dikkatli olmalıyız. Bir gün olmadık zamanda Şeytan’ın vesveselerine kanıp yoldan çıkmamız söz konusu olabilir. İncil bu nedenle sürekli olarak imanlıları uyarıp durmaktadır:



“Bu nedenle sağlam durduğunu sanan düşmemeye dikkat etsin”

1. Ko. 10:12



Demek ki, düşebilme durumu bazen bizi köşede beklemektedir. Belki bu günaha düşen eş yaptığı hatanın bilincine varacak, tövbe edecek ve her zamankinden daha da sadık bir eş olabilecektir. Bu nedenle böylesine büyük bir problem iyice görüşülmeli, konuşulmalı ondan sonra yapıcı adımlar atılmalıdır. Ama taraflardan biri bu zinayı alışkanlık haline getirir, yoldan tamamen çıkar ve ailenin düzeni allak bullak hale gelirse, işte bu noktada artık boşanma bir istisna olarak gündeme gelmektedir. Bu hemen o gün boşanma anlamına gelmemektedir.





b) Eğer imansız olan eş boşanmada ısrar ederse

Pavlus’un boşanma konusuna istisna olarak gösterdiği ikinci neden ise imansız olan eşin boşanma konusunda çok ısrarlı olmasıdır. Korintos’taki imanlılar bu konuya ilişkin sorular sormuşlardı ve Pavlus İncil’deki Korintoslular’a mektubunda bu sorulara cevaplandırdı:



“Geriye kalanlara Rab değil, ben söylüyorum: Eğer bir kardeşin iman etmeyen karısı varsa ve kadın onunla yaşamayı uygun buluyorsa, kardeş onu boşamasın. Bunun gibi, bir kadının iman etmeyen kocası varsa ve bu erkek onunla yaşamayı uygun buluyorsa, kadın onu boşamasın. Çünkü iman etmeyen erkek karısı nedeniyle kutsanır. Bunun gibi, İman etmeyen kadın da o kardeş nedeniyle kutsanır. Yoksa, çocuklarımız kutsanmış olmazdı. Ama şimdi kutsaldırlar. İman etmeyen kişi boşanmayı yeğliyorsa boşansın. Böyle durumlarda kardeşin ya da kız kardeşin yükümlülüğü yoktur. Çünkü Allah bizi barış içinde yaşamaya çağırdı. Ey kadın! Kocanı kurtaracağını nasıl bilebilirsin? Ya da, ey koca! Karını kurtaracağını nasıl bilebilirsin? Ancak herkes Rab’bin kendisine sağlayışı oranında ve Allah’ın çağırdığı koşullar içinde yaşasın. Tüm kilise topluluklarında verdiğim yönerge budur.”

1. Ko. 7:12-17



O dönemde bazı öğretişler bir samimi Hıristiyanın imansız bir kişi ile yaşayamayacağı üzerineydi.[48] Pavlus, bu nedenle burada bu görüşün Allah’ın olmadığını, aslında imansız da olsa imanlı eşin aileyi bozmadan yaşamını sürdürmesinin büyük bir bereket olduğunu vurgulamaktadır. Yani öncelik her ne koşulda olursa olsun ailenin korunmasını sağlamaktır. Günümüzde istediğimiz kadar çağdaş olalım yine ailenin önemini yadsımak mümkün değildir. Dünyanın temelinde aile Allah’ın koyduğu yer ve değer dünyanın sonuna dek devam edecektir. Bu nedenle İncil’in müjdesine iman etmeyen bir ailede eşlerden birinin iman etmesi aslında eşini ve ailesini bırakması gibi bir sonuç getirmemektedir. Aksine eşlerden birinin imanlı yaşantısı hem kendisine hem aileye büyük bir bereket olacaktır.

Ancak bunun bir istisnası vardır. İncil’de toplumsal gerçekler göz ardı edilmemiştir. Bazen inanan eşe karşı diğer eşin tutumu sertleştikçe sertleşir. İmanı olmayan eş “İncil okur, kiliseye gidersen seni boşayacağım, sen gavur oldun, Hıristiyanlık’tan dönmezsen çocukların yüzünü bile göstermeyeceğim” şeklinde büyük bir baskı hatta dayakla bile karşı karşıya kalır. Ülkemizde bu baskı özellikle hanımlar için daha çok söz konusu olmaktadır. Böyle bir durumda eşler sürekli olarak sabra ve duaya davet edilir. Allah bu tarz karşı çıkmaları çok iyi bilmektedir. Kendi sözü bizim için Mesih İsa’da yeryüzündeyken aynı baskı ve eziyetleri çekmiş, hatta haça kadar gitmişti. Bu nedenle böylesine baskı gören imanlı eş ister kadın olsun ister erkek olsun sabırla, dua ile, anlayışla ve her şeyden önemlisi sevgi ile ailesini korumaya devam etmek durumundadır. Bu adeta Mesih’te olan imanının bir gereğidir ve bir ibadet ruhu ile katlanılırsa ancak dayanılabilir. Ama bütün bunlara rağmen eğer imansız eş bırakır gider, boşanma davası açar ve boşarsa, işte o zaman imanlı eş için bir sorumluluk bulunmamaktadır. İmansız eş eziyet ediyor diye boşama hakkı imanlı eşe verilmemiştir. Bu yine Hıristiyan inancının aileye verdiği önemi çok güzel bir biçimde vurgulamaktadır.

İmansız eşin boşaması durumunda, imanlı eşin yükümlülüğünün olmaması konusuna gelinceye dek şu iki aşamayı yerine getirmesi gerekmektedir:

Birinci:İmanlı taraf bu boşanmada hiçbir rol oynamamalıdır. Ailesini kurtarmak için elinden geleni yapmalı ve yukarıda dediğimiz gibi sevgide ve saygıda kusur etmemelidir. İmanlı eşin istediği tek şey inancına karışılmaması ve ibadetine engel olunmamasıdır. Eşine onu sevdiğini, saydığını söylemeli ve onu anladığını ifade etmelidir.

İkinci:Eğer imansız taraf boşanmayı istiyor ve ısrar ediyorsa ve özellikle bu konu artık aile huzurunu iyice bozuyor, ailenin fertlerinin esenliğini kaçırıyorsa, esenliğin korunması ve daha kötü sonuçların çıkmaması için imanlı taraf, imansız tarafın açtığı boşanma davasının noktalanmasına izin verebilir. Zaten birçok örnekte görüldüğü gibi bu noktaya kadar gelmiş evlilikler, imanlı taraf hayır dese de uzun uzun mahkemelerin olmasına, ailenin iyice yaralanmasına ve büyük tatsızlıkların yaşanmasına sahne olmaktadır.



Bu ikinci noktada da boşanma bir emir değil, son noktada uygulanabilir ve birçok sorunu engellemek için bir uzlaşma çıkışıdır.

Acaba zina ve imansız eşin ısrarla boşanmaya gitmesi gibi çok özel sorunlar dışında boşanma için başka istisnalar söz konusu mudur? İnsan günahlı bir benliğe sahip olduğuna göre kendisine öldüresiye eziyet eden bir kocaya karşı kadın kendisini korumak maksadıyla boşanabilir mi? Bu ve benzeri birçok sorun günahlı benliklerin bir sonucu olarak karşımıza çıkacaktır. Acaba o zaman inanlı kişinin tavrı ne olacaktır? Evliliği sadece aralarında bir antlaşma olarak niteleyen ve öğretenler vardır. Bazen eşlerden biri bu antlaşmayı bırakıp giderse evlilik kendiliğinden bozulmuştur şeklinde bir sonuç çıkartmaktadırlar.

Kutsal Yazılar’da her özel durum için bir cevap bulmak ve hatta bu cevabı beklemek yanlıştır. Çünkü Kutsal Yazılar her şeyden önce insanın Allah’ın istediği yolda yürümesi için gerekli standartları ve birçok duruma uygulanabilir ana konuları dile getirmektedir. Birçok konuya yetebilecek ve birleştirildiğinde Allah görüşünü sağlayacak kadar çok noktalar verilmiştir. Önemli olan bu noktaları bir araya getirip Allah yaşamı tablosunu sergileyebilmektir.

Her şeyden önce Hıristiyan evliliği bir kira kontratı değildir. Taraflardan birinin çekip gitmesi, ya da evlilikten hoşnutsuz kalıp evliliği bırakması ile evlilik sonuçlanmış olmaz. Evlilik, buraya kadar irdelediğimiz konulara göre Allah önünde büyük bir kararlılıkla çıkılan, yaşam boyu sürecek bir birlikteliktir. Dayak gibi, kavga gibi ya da insanın günahlı doğasından kaynaklanan birçok eksiklikler çıktığında Allah yolundan sapmadan uygulanabilecek bazı yollar vardır. Örneğin; imanlı bir ailede her şey sütliman olacak diyemeyiz. Zaman zaman insansal doğamızın ve eski benliğimizin etkisinde birbirimizi incitebiliriz. Ama bunlar had safhaya geliyorsa, eşlerin bir müddet diğer olgun imanlı kardeşlerin (bu kişilerin özellikle imanlı bir aile yaşantısına sahip evli kişiler olmalıdır) denetiminde bir süre ayrı kalmaları salık verilmektedir. Bu ayrı kalış süresi sürekli olarak imanlı ailelerce çevrelenmeli ve korunmalıdır. Kilise liderlerinin özel danışmanlığı da bu dönemde çok önemlidir. Özellikle bu ayrı kalış süresi cinsel anlamda eşlerin zinaya düşmesi, başka günahlara yönelmesi gibi bir süreç değildir. Evlilikleri hakkında yeniden Kutsal Yazılar doğrultusunda donatılmaları, dua ve yalvarışla Allah önünde O’nun Kutsal Ruhu’ndan aydınlanmaları ve evlilik yaşamlarına yenilenmiş olarak dönebilmeleridir.

Bu kısa süreli ayrı kalma özellikle kocalarından eziyet gören hanımlar için çok önemli ve kaçınılmazdır. Eğer koca Mesih İsa’ya iman ettiğini söylediği halde bu eziyeti yapıyorsa, kilise bu konuda hanımını koruma altına alacak ve bu sorun ortadan kalkana dek konuyla ilgilenecektir. Eğer imansız eş bu duruma neden oluyorsa, kilise bu kişiyle tatlı tatlı konuşmayı deneyecek; eğer başarılı olmuyorsa, kanuni yaptırımlarla imanlı eşi koruma altına aldırmaya yardımcı olacaktır.

Görüldüğü gibi Yeni Antlaşma, gerçekten insanların dünyadaki yaşamlarını esenlik ve huzur içinde, Allah’a ait olarak geçirmelerini sağlamak için tek yoldur. Gerçektir. Kaynak, evrenin sahibi olan Yüce Allah olduğuna göre en doğrudur. Allah’a göre aile çok önemlidir. İmanlı aile çok önemlidir.



3. BOŞANMAMIŞ BİR KİŞİ YENİDEN EVLENEBİLİR Mİ?



Yukarıda değindiğimiz gibi boşanma, Hıristiyan anlayışına göre, olmaması gereken ve bu nedenle mümkün olduğunca engellenmeye çalışılan bir durumdur. Bununla birlikte çok zor ve özel durumlarda boşanma olayını yaşayan kişilerin yeniden evlenmesi de bir başka konudur. Bu konu da Hıristiyanlar tarafından farklı olarak değerlendirilmektedir.

Bir kesim Hıristiyan, Mesih İsa’nın hem boşanmayı yanlış hem de boşanmadan sonra evlenmeyi de zina olarak değerlendirdiğine dikkati çekerek, boşanma sonrası yeniden evlenmeyi de reddederler:[49]



“Denmiştir ki, ‘Kim karısını boşarsa ona boşanma belgesi versin’ Ama ben size derim ki, her kim karısını zina dışında bir nedenle boşarsa, onu zinaya itmiş olur. Her kim boşanmış bir kadınla evlenirse zina etmiş olur.”

Mat. 5:31-32



“Size diyorum ki, her kim zinadan başka bir nedenle karısını boşayıp başkasıyla evlenirse zina etmiş olur.”





Mat. 19:9




Bu ayetleri kendi durumu içinde, yani, tarihsel ve kültürel unsurlarla değerlendirmemiz gerekmektedir. Mesih İsa’nın dünyamızda bulunduğu sırada birçok kişi beğendiği bir başka kişiyle evlenmek amacıyla boşanma yoluna gidiyordu. Yani aileyi parçalayan şiddetli geçimsizlik, aile içi sorunlar değil, yalnızca kişinin kendi zevk düşkünlüğüydü. Boşanma adeta yeni bir evliliğin habercisiydi ve bu hem YahudiGrek kültürü hem de Roma kültürü için doğal bir durumdu. Matta 19:3-12’de Ferisiler bu konu hakkında Rab Mesih’ten soruyorlardı. Mesih İsa’nın doğrudan bir cevap verdiğini görmüyoruz. Mesih İsa, bu soruyu soranların kendi uygulamalarını gözden geçirmelerini öneriyordu (Mat. 19:3). Aynı zamanda Allah’ın bakış açısına göre evliliğin sürekliliği ve Allah’ın birleştirdiğini insanın ayırmaması gerektiğini öğretiyordu.

Bundan sonra Mesih İsa, başka bir kişiyle evlenmek için kendi eşini boşamaya kalkan kişinin zina yaptığını vurgulamaktadır. Boşanmanın ancak zina gibi bir nedenle gündeme geleceğini bunun dışında evlilik kurumunun hiçbir nedenle yıkılmasına izin olmadığını öğretmektedir. Yeni Antlaşma’da zina kapsamı oldukça ince ayrıntıya kadar indirilmiştir. Bir kadına şehvetle bakmak bile zinadır. O zaman bu konuda bir erkeğin başkasına karşı olan ilgisinden ötürü eşini ihmal etmesi, ya da ilgisini başkası üzerinde toplaması, başkasına göz ucuyla bakması, bu konuda düşünmeye başlaması bile zinadır. Bu bakış açısında evlilik pamuk ipliğine bağlanmaktan korunmuş ve mümkün mertebe boşanma eşlerden birinin Allah korkusu olmaksızın gidip bir başkası ile ilişki kurması noktasında ve bunu inatla devam ettirme noktasında gündeme gelmiş olmaktadır. Burada dikkat çekilmesi gereken nokta şudur: zina dışında herhangi bir nedenden ötürü eşini boşayıp başka biriyle evlenen kişinin de zina suçu altına girmesine neden olmaktadır.

Kral Hirodes’le evlenmek için Herodya eşini boşamıştı. Bildiğiniz gibi kocası Kral Hirodes’in kardeşi Filipos’tu. İster resmi olarak boşanmış olsun, isterse olmasın bu tarz ahlaka aykırı böyle bir yaklaşımla yeni bir evliliğe başlamak Allah’ın kurduğu evlilik düzeninin ve evlilikteki amacının yüzde yüz dışındadır. Beğendiği kişiyi almak için birinin eşini boşaması ne kadar resmi bir boşanma olursa olsun Allah’ın gözünde zinadır.

O zaman başlangıçta sorduğumuz soruyu yineleyelim: “Boşanmış bir kişi yeniden evlenebilir mi?” Rab’bin bu konudaki açıklaması çok nettir. Evlilik Allah’ın onayladığı bir kurumdur. Hiçbir insansal neden bu evliliği ortadan kaldırmamalıdır.

Ama yukarıda değindiğimiz gibi, Mesih İsa’nın da açıkça söylediği şekilde eşlerden biri tarafından büyük bir sadakatsizlikle zinaya düşülerek yıkıma uğramış bir evlilik sonrasında terk edilen, sadakatsizliğe uğrayan eşin durumu ne olacaktır? Bu kişi yeniden evlenebilir mi? Burada şu noktalar üzerinde durmamız gerekecektir:



i) Mesih İsa bu istisna durumda yeniden evliliği engelleyecek şekilde bir öğretişte bulunmamıştır. Kendisine boşanmaya ilişkin sorular yöneltilmiş ve O bu sorulara karşılık olarak zina gibi çok derin bir günah dışında evliliğin bozulmasının mümkün olmayacağını dile getirmiştir. Eğer boşanma sonrası evliliğe ilişkin sorulsaydı O’nun düşünceleri yine aynı çizgide olacaktı. Yani yalnız kendi çıkar ve zevkini düşünen insanın evliliği bozması zina olduğuna göre, başka bir kişiyle evlenmesi, zinayı sürdürmesi anlamındaydı. Ama Allah’ın gösterdiği istisna olan, aile içi sadakatsizlik, yani zina sonucunda terkedilmiş eşin, imanlı biriyle yeniden evlenmesinde Allah’ın evliliğe bakış açısını geniş olarak değerlendirdiğimizde bir sorun görülmemektedir.



ii) Eski Antlaşma’da zina yapan eşe ölüm cezası verilmekte, diğer eşin ise yeniden evlenmesi salık verilmektedir:



“Ve başka birinin karısı ile zina eden, komşusunun karısı ile zina eden adam, hem o, hem kadın mutlaka öldürülecektir.”





Lev. 20:10




“Eğer bir adam, başka bir adamın karısı olan bir kadınla yatmakta olarak bulunursa, o zaman kadınla yatan adam ve kadın, onların ikisi de öleceklerdir; ve kötülüğü İsrail’den kaldıracaksın.”

Tes. 22:22

Mesih İsa’nın günlerinde Yahudiler, Eski Antlaşma’da yazan bu yasayı, daha doğrusu ölüm cezasını uygulayamıyorlardı. Çünkü kendileri Roma yasaları altındaydılar. Ama Eski Antlaşma’daki bu yasalar bize zinanın evliliği ortadan kaldıran bir unsur olduğunu göstermeye yeterlidir.



iii) Yahudi inancında boşanma sonucunda iki taraf yeniden evlenme hakkına sahipti. Dediğimiz gibi boşanma sudan sebeplere indirgenmiş ve özellikle hanımlar için adaletsiz bir hal almıştı. Mesih İsa, sadakatsizlik olan ve evlilik kurumunu derinden sarsan zina suçu dışında boşanmayı yasaklamıştı. Eski Antlaşma öğretisine göre zina evliliği tamamen fesh eden bir durum olarak görülmektedir. Yukarıda da gördüğümüz gibi ölüm cezası gibi bir cezayı da beraberinde getirmektedir. Yeni Antlaşma’ya göre Mesih İsa’nın bahsettiği bir zina durumu söz konusu olursa evlilik otomatik bir yok olma ile karşı karşıya kalmaktadır. Evliliğin kutsallığı, Allah’ın amacı yok olmaktadır. Bu nedenle boşanmaya gidilebilmektedir. Evlilik zina nedeniyle Allah gözünde bozulmuş olarak görüldüğü için sadakatsizliğe uğrayan eş için artık bir bağ kalmamış demektir. Bu da sadakatsizliğe uğrayan eş için yeniden evlenmeyi mümkün kılmaktadır.

Bu konu üzerinde kuşkusuz tartışmalar olmuştur. Mesih İsa’nın zina yüzünden boşanma sonucunda tekrar evliliğe müsaade etmemesi düşüncesi savunulmaktadır. Ama ayetler genel olarak değerlendirildiğinde, yalnızca zina olursa boşanma söz konusu olabilir, zinanın getirdiği zarara uğrayan ve evliliğe sadakatsizlik etmeyen eş için yeniden evlenebilmek söz konusu olabilmektedir. Ama zina dışında büyük geçimsizlik gibi durumlarda eşlerin belli bir süre ayrı kalmaları boşanma değil, ailenin yeniden yapılanabilmesi için verilen bir süredir. Bu süre içinde eşler birbirlerine sadakat yeminleri üzerinde durmak mecburiyetindedirler ve böylelikle evlilik her açıdan korunmuş olmaktadır. Eğer çiftlerden biri imanlı değilse ve bütün çabalara rağmen geçimsizlik yüzünden çekip gider ve imanlı eşi boşarsa yine aynı şekilde imanlı eş artık özgür kalır ve yeniden evlenebilme şansı doğmuş olmaktadır. Tesniye 24:14’te görüldüğü gibi Allah gerçekten insanın günahlı durumunu ve bu durumundan kaynaklanan yanlışlarını göz önünde bulundurmaktadır. Dünyada yaşayan kendi seçtikleri canların da ne gibi özel durumlarla karşı karşıya gelebileceklerini çok iyi bilmekte ve bazı istisna durumlara çözüm sunmaktadır.



iv) Evlilik çok doğal bir durumdur. (Bekar kalmak için çağrılanlar dışındaki kişiler için) Elçi Pavlus özellikle toplumdaki ahlaksızlıkların önüne geçebilmek için evliliğin değerini çok net belirlemiştir:



“Şimdi gelelim bana yazdığınız sorunlara: Erkeğin kadınla ilişki kurmaması iyidir. Ama zinadan sakınmak için her erkeğin kendi karısı, her kadının da kendi kocası olsun.”

1. Ko. 7:12



Bu ayetlerin hemen ardından evlenmemiş, dul kalmış ya da boşandığı halde evlenmemiş kadınlar için oldukları gibi kalmalarını önermiştir. Ama bu durumları kendileri açısından zor oluyorsa, özellikle cinsel arzuları kendilerini günaha teşvik ediyorsa, evlenmelerinin daha hayırlı olduğunu söylemiştir. Anlaşıldığı gibi bazı kişiler için evli olmamak denenmelere açık olmakla eş anlamlıdır. Bazen bu durum günaha götüren yol olur:



“Evli olmayanlara ve dullara şunu belirteyim: onların benim durumumda kalmaları pek iyi olurdu. Ama tutkularını alt edemeyenler evlensin. Çünkü evlenmek, için için yanmaktan yeğdir.”

1. Ko. 7:89



Aynı bölümde elçi Pavlus imanlı olmayan eşi tarafından bırakılan imanlı eş için bir yükümlülüğün olmamasından bahsetmektedir. Bu eş böyle bir durumda artık özgür kalmıştır. İsterse olduğu gibi kalabilir ve iman yaşamını sürdürebilir. Ama eğer cinsel açıdan denenmelere tabi kalıyorsa, o zaman imanlı bir kişi ile yeniden evlenebilir:[50]





“İman etmeyen kişi boşanmayı yeğliyorsa boşansın. Böyle durumlarda kardeşin ya da kız kardeşin yükümlülüğü yoktur. Çünkü Allah bizi barış içinde yaşamaya çağırdı.”

1. Ko. 7:15



4. İSTİSNA BİR KURAL OLABİLİR Mİ?



Kabullenir bir şekilde boşanmış bir Hıristiyanın yeniden evlenmesini öğretmek tehlikeli değil mı? Kutsal Yazılar, Tesniye 24:14’te boşanmanın getirdiği sonuçlar, bizim boşanmış bir Hıristiyanın yeniden evlenmesini öğretmemiz sonuçları da olmayacak mı? Eski Antlaşma’nın döneminde insanın günahı ne idiyse, Yeni Antlaşma döneminde de insanın günahı aynıydı. Burada gözden kaçırılmaması gereken nokta: Zina sonucu gelinen son noktada bir uzlaşma, bir çözüm sağlamaktır. Çözümsüz bırakılabilecek yüzlerce yaşam sorunu toplumsal dengeyi bozacaktır. Bu nedenle İncil, birçok sorunu çözümsüz bırakmamak için sorunların temelinde yatan gerçekler üzerinde gerekli aydınlatmayı yapmıştır.

Bu ve benzeri birçok noktada özellikle kilise liderlerine büyük bir görev düşmektedir. Allah bizlerden kendi hoşnut olduğu yaşam biçimlerini benimsememizi beklemektedir. Kendisine inananların ailelerinin de Allah’a ait aileler olarak yaşam sürmelerini istemektedir. Bu nedenle kiliselerin önderleri Allah’ın Sözü ve bakış açısını sürekli inananlara aktarmak, onların zor dönemlerinde yanlarında olmak ve Allah’ın hoşnut olduğu yaşam standartlarını dünya ile değiştirmemelerine yardımcı olmak durumundadırlar. Zaten kilise önderler bunun için Kutsal Kitab’ı öğretme ve uygulamada yardımcı olarak bulunurlar. Esas önder, esas çoban olan Mesih İsa önderliğinde ve örneğinde gözetim altındaki insanlardan sorumludur. O zaman kilise önderlerine bu konuda düşenleri kısaca şöyle sıralayabiliriz:



a) Kutsal Kitab’ın evlilik hakkında neler öğrettiğini açıkça öğretmemiz gerekir

Kutsal Kitab’ın evlilik öğretisi verilmelidir. Allah’ın evlilik deyince neyi arzuladığını, evliliğe bakış açısı öğretilmelidir. Yaşam boyu sürmesi gereken evliliğin ne anlama geldiği, evlilikte sadakatin, adanmışlığın ne demek olduğunu, bağışlama ve uzlaşmanın önemini sürekli öğretmek gerekmektedir. Bu konularda yalnızca gençler değil, evli olan ya da olmayan her yaştaki kişiler aydınlatılmalıdır.

Bir imanlı boşanma konusunu gündeme getirdiğinde öncelikle Mesih İsa’nın Ferisi’lere verdiği cevap verilmeli; Allah gözünde evliliğin yaşam boyu sürmesi gereken bir bağlılık olduğu ve sadakat gerektirdiği hatırlatılmalıdır. Öğretişlerimiz sorunların kökenine inmezden önce Allah öğretişinin temel taşları üzerinde olmalıdır. Boşanma ise; insanın günahlı doğasında başarısızlığının bir sonucu olarak başvurulabilecek en son nokta olarak değerlendirilmelidir.



b) Kişileri evliliğe tam olarak hazırlamak gerekir

Evliliği Kutsal Kitab’a göre anlayan bir kişi için boşanma diye bir kavram söz konusu olmamalıdır. Ama bu gerçekten iyi bir öğretişin sonucunda karşımıza çıkacaktır. Doğal olarak eşlerden her iki tarafın da Mesih İsa’ya iman etmiş Hıristiyanlar olması gerekmektedir. Aksi takdirde eşlerden birinin iman konusunda emin olmaması ya da başka bir inanç taşıması ilerde çözülmesi zor sorunlara yol açıyor.

İmanlı genç ailelerin kendilerini alçaltarak kendilerinden hem iman açısından hem de yaş açısından daha olgun olan ailelerden danışmanlık almaları çok yararlı olacaktır. Özellikle bu ailelerden aile içi sorunları halledebilme, birbirine karşı saygı duyma, bağışlamayı kabul etme ve verme, uzlaşmacı olma, cinsel konulardaki beklentiler, iki tarafın anne ve babaları ile olan ilişkileri konusunda danışmanlık almaları onlara beraber yürüyecekleri yaşam yolunda aydınlık olacaktır.



c) Evlilik yaşamında zorluklardan geçen imanlı ailelere evlilik konusunda yardım etmek gerekir

Kiliselerimiz, dua ve yardımlaşma konularında kendimizi güvenli hissedebileceğimiz bir yer olmalıdır. Günümüzde birçok imanlı ailelerin evlilikleri, bir diğer imanlı kardeşin ya da ailenin yardımı sayesinde yok olmaktan kurtulmuş ve yeniden pırıldayan bir aile halini almıştır. Dünya yürümeyen evlilikler için yargısını anında vermektedir. Bu yargı karı ve kocanın boşanmasını gündeme getirmektedir. Bizler Allah’ın çocukları olarak bu görüşün karşısında, evrenin yaratıcısı olan Allah’ın evlilik üzerindeki görüşünü yansıtmalıyız. Boşanma, yürümeyen evliliğin sigortası değildir. Hiçbir zaman da olmamıştır. Bu konuda bize iyi birer örnek gibi görünen istisnalar olsa da, dilimizde dediğimiz gibi ‘istisnalar kaideyi bozmaz’.

Boşanma ve yeniden evlenme konularına ilişkin bizlere gelecek sorulara en iyi cevap, evliliğe Allah’ın bakış açısı ile bakarak, boşanmaya yol açacak her durumu ortadan kaldırmak için elbirliği ile çalışmaktır. Kilise, sıcak bir aile yuvası olarak bu konuda büyük bir sorumluluk taşımaktadır.



d) Tekrardan evlenmek hiçbir zaman ön bir seçenek olmamalıdır

Boşanmış kişiler her şeyden önce boşandıkları eşleri ile bir uzlaşma sağlanması için ellerinden geleni yapmalıdırlar. Bunu iş olsun diye değil, kilisedeki kardeşleri görsün diye değil gerçekten gerektiği için yapmalıdırlar. Zaten kardeşler bu samimi gayretlere tanık olacaklardır. Artık yapılacak hiç bir şey kalmıyorsa, ilk önce boşanmış kişi bekar kalsın, yoksa ikinci bir evliliği düşünmeye başlayabilir. Zaten boşanmanın iki istisnasını; zina ve imansız olan eşin bütün ısrarlara rağmen imanlı eşi boşamasını yukarıda söylemiştik. Bu şekilde boşanmaya kadar gelinmiş bir durumda eşler hala uzlaşma yolları aramalıdırlar. Ancak başka bir alternatif kalmazsa, ikinci kez evlilik söz konusu edilebilir. Bekar kalmakta diğer bir alternatif olarak düşünülebilir. Ama bekar kalış kişiyi günaha yönlendirmeyecek bir yaşamı beraberinde getirmelidir.

e) Boşanmış olanlar için de ruhsal rehberlik gerekmektedir

İmanlı toplum, evlilikte başarısızlığa uğramış bir kardeş için yürek sertliğiyle davranmamalı o kişiyi kucaklamalıdır. Boşanma tecrübesi ile oldukça hırpalanmış imanlı bir kişinin gerçekten ruhsal anlamda desteğe ve yardıma ihtiyacı vardır. Boşanmış kişi yalnızlık, terkedilmişlik, reddedilmişlik gibi duygularla mücadele içindedir. Bu duygular derin yaralarla birlikte kişiyi allak bullak edebilir. İşte tam bu noktalarda Mesih’teki kardeşlerin rolleri başlamaktadır. Onlar Mesih İsa’nın merhametini ve bağışlamasını tatmış kişiler olarak bu kardeşi kucaklamalı ve yaralarının daha çabuk iyileşmesine yardımcı olmalıdırlar.

Kiliseler için en büyük tehlike konuları derinlemesine bilmeksizin ya da kardeşleri iyi bir biçimde tanımaksızın aleyhte konuşmak, dedikodu yapmaktır. En iyisi bu gibi konuları yaşayan bir kardeşe sevgimizi sunarak önderlerin ellerine bırakmaktır. İleri geri konuşmamak, o kardeşi daha da yaralayacak yanlış hükümlere girmemekte çok dikkat edilmelidir. Bugün bir konu da başarısız olduysa da, yarın bir başka konuda biz başarısız olabiliriz. O nedenle böyle durumlarda Rab’be dua ile bu kişiyi Allah önüne getirmek ve mümkün olduğunca kişinin ruhsal olarak bir an önce iyileşmesini, olgun bir imanlı olarak Allah yaşamına dönmesini sağlamak gerekir.



f) Boşanmış çiftlerin bağışlanamaz bir günah işlemedikleri bilinmelidir

Yukarıda değindiğimiz gibi bazen kilise içinde olgun olmayan inanlılar yerli yersiz konuşmayı, hükümler vermeyi kendileri için bir görev sayarlar. Oysa böylelikle kendileri de günah sorunuyla karşı karşıya kalmaktadırlar. Bu kişilere göre boşanmış bir imanlı en büyük günahı işlemiştir. Bu adeta Allah tarafından bağışlanamayacak bir günah gibi gösterilmeye çalışılır. Aslında bu ve buna benzer düşünceler imanlı için bir hayli tehlikelidir. Dedikodunun, zan altında tutmanın, kilise içinde bölücülük yapmanın da ciddi günahlardan olduğu ve Allah’ın yargısını çektiği unutulmamalıdır. Bütün bu günahların da yürekten bir tövbe ile Allah önüne getirilmesi gerekmektedir.

Evlilik ilişkisinin bozulmasının bir günah olduğu kuşkusuzdur. Çünkü insanın günahlı benliğinden kaynaklanan uzlaşmazlıkla ya da sadakatsizlikle Allah’ın bakış açısına aykırı bir davranışta bulunulmuştur. Bu küçümsenemez. Ama bu günah, diğer günahlar gibi, Allah önünde ikrar edilerek Allah’ın büyük bağışlayıcılığından nasibini alacaktır.





SONUÇ




Kutsal Yazılar’ın tamamına baktığımızda iki istisna dışında boşanmanın kabullenemez olduğunu görüyoruz. Bu iki istisna durumun oluşmasında yine bazı şartların gerçekleşmesi gerekmektedir. İki istisna durumdan biri eşlerden birinin cinsel sadakatsizliği, yani bir zina durumudur. Diğeri ise imansız eşin terk etmesidir. Bu durumlarda bile ailenin bozulmaması için elden geldiğince mücadele vermek gerekmektedir. Eğer bütün çabalar sonuçsuz kalıyorsa, o zaman boşanma bir uzlaşma yolu olarak, bir istisna olarak karşımıza çıkar. Boşanmanın bir bahane olmaması için gerçekten iyi bir durum değerlendirmesi şarttır. Başka hiçbir şey yapılamıyorsa en son nokta boşanma noktasıdır. Tekrar söylemek gerekirse Kutsal Kitab’a göre aileler için boşanma diye bir kavram yoktur. Evlilik bir kez ve ömür boyu sevgi, saygı ve sadakat üçgeninde Allah önünde gerçekleşmektedir.

Bu nedenle Kutsal Yazılar’ın tümünü bilmek çok önemlidir. Ne buyrukların ötesine geçmek, ne de Kutsal Kitap’taki buyrukları bir kenara atmak söz konusu olmamalıdır. Kutsal Kitap ne derse ona göre yaşamak Allah’ın hoşnut olduğu bir yaşam güncelleştirmektir. Yaşamda kendi günahlılığımızdan kaynaklanan sorunlar vardır. Uzlaşamadığımız durumlar vardır. Bazen ne yapılırsa yapılsın kendi benliğimiz bizleri geri dönemeyeceğimiz noktalara getirmektedir. Allah’ımız sevgi Allahı”dır. Kendi seçtikleri için her durumda esenlikte kalabilmeleri için gerekli ana buyrukları vermiştir. Çok çok özel durumlarda bu iki istisna olay gerçekleşip boşanma söz konusu olursa bekar kalmak ya da ikinci kez evlilik söz konusu olabilir. Ama bunun da yine gerçekten Allah’ın verdiği şartlara uygun olarak gerçekleşmesi gerekmektedir.

İnsanoğlu günahlı benliği ile zaman zaman günaha ve ruhsal anlamda başarısızlığa düşmektedir. Böyle durumlarda hem disiplin hem lütufla karşı karşıya kalmaktayız. Bu nedenle boşanma sonucunda bir yığın problemle uğraşmaktansa, bizleri boşanma kapısına kadar getirecek sorunlarla uğraşmayı öğrenmeliyiz. Bunun en iyi yolu Allah’ın evlilik üzerindeki amacı ve arzusunu iyi öğrenmek, O’ndan öğrendiklerimizi de yaşamlarımızda uygulamaktır.





BEKARLIK




Hıristiyan inancı, evliliğin yanında bir başka yasal durumu daha tanımakta ve bu konu hakkında görüşler bildirmektedir. Bu bekarlıktır. Evlilik nasıl bazı kişiler için bir armağansa, bekarlık da başkaları için bir armağandır. Elçi Pavlus, Korintoslular’a yazdığı mektupta hem evliliği hem de bekarlığı bir armağan olarak değerlendirmiştir:

“Herkesin benim gibi olmasını isterdim. Ama herkes Allah tarafından kendine özgü bir bağışla donatılmıştır; kimisi bir tür, kimisi başka tür.”

1. Ko. 7:7



1. BEKARLIK HAKKINDAKİ YANLIŞ ÖĞRETİ



Bekarlık hakkında yaygın olan iki öğreti bulunmaktadır. Bunların her ikisi de oldukça büyük bir yanlış anlamayı beraberinde getirmektedir.



a) Bu yanlışlardan ilki bekarlığın evlilikten daha aşağı görülmesidir

Evlilik bölümü üzerinde çalışırken Allah’ın Adamın yalnız olmasından hoşnut olmadığını ve kendisine bir eş yarattığını görüyoruz. Allah’ın bakış açısına göre yetişkinlerin evlenmesi en iyi olanıdır. Böyle bir öğretişe bakan insanlar Allah’ın bekarlık konusuna bakış açısını öğrenmeden bekarlığı yargılamaya başlamaktadırlar. Evet, Allah’ın bakış açısında evlilik yetişkinler için güzel olanıdır. Ama bu Allah’ın bekarlığa kızdığı, onu ikinci sınıf gördüğü anlamına gelmemektedir.

Hem Mesih İsa hem de elçi Pavlus kendi öğretilerinde bekarlık çağrısı almış kişilerin, onurlu bir çağrı aldıklarını belirtmektedirler. Mesih İsa’nın boşanma konusundaki ciddi öğretişlerini duyan öğrenciler oldukça şaşırmışlardı. Bu nedenle bekar kalmanın daha hayırlı olacağını bile düşündüler. Bunun üzerine Mesih İsa şöyle cevap verdi:



“Öğrencileri, ‘Erkeğin eşiyle ilişkisi böyle olacaksa hiç evlenmemek daha iyi’ dediler. İsa, ‘Herkes bu sözü yüreğine sığdıramaz’ diye yanıtladı, ‘Sadece kendilerine bu yetki Allah tarafından verilenler sığdırabilir. Çünkü kimisi daha doğuştan evlenme yeterliliğini taşımaz. Kimisi ise insanlar tarafından evlenemeyecek duruma getirilir. Kimisi de göklerin hükümranlığı için kendilerini evlenmekten uzak tutarlar. Bunu yüreğine sığdırabilen sığdırsın.”

Mat. 19:11-12



Bekarlığın kendisine özgü yararları vardır. Bunun başında Allah ile daha derin ve daha yakın bir yaşam geçirebilir. Allah sözüne, Allah hizmetine ve doğal olarak hizmet için insanlara daha çok zaman ayırabilir. Bütün bunlar birçok evli imanlıların isteyip her zaman yapamadıkları şeylerdir.[51] Bu nedenle bekarlık evlilik yanında daha alt bir düzeyi oluşturmamaktadır. Özellikle Allah’ı daha çok sevmek isteyen ve O’na bütün yüreği ve dikkati ile hizmet etmek isteyenler için evliliğin yanında birçok avantajlar sağlayan bir durumdur.



b) Diğeri ise bekarlığın evlilikten daha üstün tutulmasıdır

Tarihte bazı Hıristiyan kiliselerinin öğretilerinde bekarlık evlilikten daha üstün bir durum olarak değerlendirilmiştir. Bu yanlışın kaynağında şu iki neden yatmaktadır.

Birinci:Kutsal Kitab’ın yanlış anlaşılmasıdır. Çünkü hem Mesih İsa hem de elçi Pavlus bekarlığın iyi olduğunu öğretmişlerdi. Ama her ikisi de evliliğin üstünde değer taşıyan bir konum olduğunu öğretmemişti. Kutsal Kitap bunu öğretmemektedir. Kutsal Kitab’a göre evlilik Allah tarafından onaylanan ve kutsal kılınan bir kurumdur.

İkinci:O dönemde bazı Hıristiyan öğretileri Grekler’in felsefesinden etkilenmişti. Bu görüş fiziksel yaşamının tamamen ruhsal yaşamından ayrı ve aşağı olduğunu öğretiyordu. Bu yüzden cinsellik hem istenmeyen hem de oldukça aşağılanan bir kavram olarak kabul ediliyordu. Bu görüş monastik yaşam tarzının yaygınlaşmasının nedenlerin biriydi. Yani evlenmeyip kendisini Allah’a adayan kişiler çoğaldı. Manastır yaşamı genişledi. Oysa, Kutsal Yazılar’a baktığımızda evliliğin, birçokları için Allah’ın sağladığı bir armağan olduğunu görüyoruz. Bu kurum aşağılık bir kurum değil, Allah tarafından onaylanmış ve kutsal kılınmış bir kurumdur.

Bekarlığın ne evlilik üstünde yer alan, ne de evliliğin altında yer alan bir durum olmadığını iyi anlamak gerekmektedir. Her kişi yaşamının bir bölümünü bekar olarak yaşamaktadır. Birçok toplumlarda bekarlar oldukça büyük bir çoğunluğu oluşturmaktadır. Bunların bir kısmı henüz evlenmemiş ya da evlenememiş olanlardır. Bir kısmı evlenmeyi düşünmeyenler, diğer kısmı ise eşlerini kaybetmiş olanlardır. Özellikle çağdaş toplumlarda bekar kalış süresi oldukça uzamaya başlamıştır. Gençler artık daha geç evlenmeyi arzulamaktadır. Bu konuda boşanma oranının artması da büyük rol oynamaktadır.



2. BEKARLIĞIN TEMEL UNSURLARI



Bekarlık konusunda birçok unsuru alt alta sıralamak mümkündür. Şimdi bunlardan bazılarına bakalım.



a) Armağan olarak bekarlık

Bekarlık bir armağan olarak görülmektedir. Allah birine bekarlık armağanını verirse, bu kişi Allah hizmetinde daha adanmış olarak çalışabilir. Allah’ın krallığı için hizmet etmekte Allah’ın yüreklendirmesiyle böyle bir yola baş konabilir. Ama bu baş koyuşta düşüncelerin bütün dünyasal kaygılardan, özellikle cinsel düşüncelerden arınması ve temiz kılınması gerekmektedir. Cinsel arzular kişiyi rahatsız ederken, zorla bekar kalınmaya çalışılması oldukça ağır sorunları doğurabilir. Bu bir çağrıdır. Allah’ın güçlendirmesiyle yüklenilebilecek bir sorumluluktur. Bu armağana sahip kişiler artık zamanlarının tamamını Allah için harcayabilirler. Evliler gibi ev geçindirme kaygıları yoktur. Ev ve ailenin getirdiği sorumluluklardan uzaktırlar.

Bir kişi kendisinde bekarlık armağanı olduğunu nasıl bilebilir? Elçi Pavlus’un şu öğretisi bu konuda yardımcı olabilir:



“Evli olmayanlara ve dullara şunu belirteyim: Onların benim durumumda kalmaları pek iyi olurdu. Ama tutkularını alt edemeyenler evlensin. Çünkü evlenmek, içir yanmaktan yeğdir.”

1. Ko. 7:89



Eğer bir bekar sürekli olarak cinsel sorunlar içindeyse, cinsel düşünceler kendisini rahatsız ediyorsa, bu kişinin böyle bir armağan olmadığı belirgindir. En güzeli bir eş için sürekli dua etmesidir. Ama bunun yanı sıra kendisini bu konularda denetlemeli, iyi ve sağlıklı arkadaşlıklar kurmalıdır. Böylelikle tamamen kendisini Allah hizmetine verebilir. Eş için yılmadan dua etmek aynı zamanda büyük bir karakter gelişmesi de sağlayabilir. Başkası için dua etme konusunda daha çalışkan bir karakter kazanılabilir.

Bazı bekarlar uzun yıllardan beri dua ettikleri halde cevap almamanın kaygısı içindedirler. Adeta umutları kesilmiş, bezgin düşmüşlerdir. Hatta evlilik konusunun açılmasından rahatsızlık bile duyarlar. Bu durumlarda Allah’ın yetkinliği unutulmamalıdır. O dualarımıza evet ya da hayır şeklinde cevaplar verebilir. Bizim için farklı planları olabilir. Bizim karakterimizi değiştirme konusunda bizi eğitmek isteyebilir. Sabrımızı geliştirmeyi düşünebilir. Bizim iyiliğimiz için yanlış bir evlilik yapmamıza engel olmak isteyebilir. Bizden iyi bir eş olmayacağını bildiği için bizim kendi kendimizi ateşe atmamızı durdurmak isteyebilir. Kısacası cevap gelmemesi belki de bizim daha sonra çok iyi görebileceğimiz gibi kendi faydamız içindir. Belki cevapsız gibi görünen durum içinde çok cevaplar vardır. Bize düşen Allah’a olan sevgimizi, saygımızı sadık bir biçimde korumak ve O’nun bütün vaatleri yerine getiren Allah olduğunu anlayarak sabır içinde beklemektir. Eğer bu sabır ve bekleyişimiz Allah’ımıza bir övgü ve ibadet olarak sunulursa, alacağımız bereket hesap edilemez.

Evlenmek isteyen ama bir türlü bunu gerçekleştiremeyen kişi ne yapacaktır? Zamanımızda bu durumda olan birçok kişi vardır. Bu kişiler yukarıdaki yazdıklarımızı göz önünde bulundurarak daha da umutla Allah’a yakarışlarını sürdürmelidirler. Özellikle cinsel düşüncelere karşı kendilerini dua, oruç ve yalvarışla, Allah’ın sözünü ezberlemekle korumalıdırlar. Aynı zamanda imanlı arkadaşlıktan bereket ve teşvik alabilirler. Ne durumda olduğumuz önemli değildir. Her durumda Allah tarafından bize verilmiş sorumluluklar vardır. O bize karşılıksız kurtuluş lütfunu sunmuştur. Bizden beklediği O’nun çocukları olarak kutsal bir yaşam yaşayarak O’nun tanıkları olmamızdır.

Bekar imanlıların özellikle çevrelerindeki evli kişilere bakarak kendilerini başarısız ve yalnız hissetmemeleri gerekmektedir. Allah’ın kurtardığı kişiler olarak yalnız değillerdir. Hiçbir şekilde de başarısızlığa uğramamışlardır. Onlar için Allah’ın hazırladığı bir plan vardır, Allah’a bakarak yaşamlarını sürdürmelidirler. Hem de tam olduklarını, Allah ile birlikte yaşadıklarını bilerek. Allah’ın bekarlık armağanını gönenerek yaşamalıdırlar.

Evliler evlilik armağanını gönenerek yaşamalıdırlar. İki taraf dünyaya, onun öğretilerine özellikle cinsel sapkınlıklara yenik düşmemelidirler. Bu arada bekar imanlılar evlileri iyi anlamalıdırlar. Kendi özgürlük avantajlarını kullanamayan evlileri bir takım konularda kendilerine katılmadıkları için yargılamamalılar, Allah’ta anlayışla evli ailelere yaklaşmalıdırlar. Evlilerin kendi aralarındaki diyalog içinde bekarlar yanlış yapmamaya karıkocayı tedirgin edecek söz ve davranışlardan kaçınmaya çalışmalıdırlar. Bekarlığın kendine göre rahat bir yaşam programı vardır. Evliler bu konuda bağımlıdırlar. Bekarlar bu konuda hassas olmalıdırlar. Örnek vermek gerekirse sinemaya gitmek isteyen bir bekar bunu yerine getirme konusunda daha büyük bir hareket özgürlüğüne sahiptir. Evli arkadaşına baskı yapabilir, hatta kendisine katılmadığı için kızabilir. Oysa evli kardeşin durumunu iyi anlamalıdır. Bekarlıkta yapılan bazı davranışlar evli çiftlerin yanında, çiftlerden biri en yakın arkadaş olunsa bile, yapılmamalıdır.

Bu bekarları anlama konusunda da aynıdır. Evlilerin bekarları anlaması, onların ruhsal hassasiyetlerini göz önünde bulundurmaları gerekmektedir. Aile yaşamında bir takım sorumluluklar taşımadıkları göz önünde bulundurulmalı ve aile içindeki sorumluluk kavramlarından bazılarını kolaylıkla anlayabilmeleri beklenmemelidir.



b) Bekarlık ve arkadaşlık

İnsanoğlu sosyal bir varlıktır ve daima sosyal bir ortam içinde yaşamaya çaba göstermektedir. Bu nedenle bir bekarın her iki cinsle arkadaşlık kurması en doğal hakkıdır. Ama imanlı bir bekar için arkadaşlık tamamen cinsel düşünce ve yaklaşımların dışındadır. Kutsal Yazılar iyi arkadaşlığın önemi üzerinde durmaktadır:



“İki kişi bir kişiden iyidir, çünkü emekleri için iyi ücretleri olur. Çünkü düşerlerse, biri arkadaşını kaldırır; fakat yalnız olup düşenin vay başına! Onu kaldıracak kimse yoktur.”





Vaiz 4:9-10




Bekar kişinin etrafında dostluk kurduğu kişiler, kendi yetişmesi ve gelişmesi açısından çok önem taşımaktadır. Aklı başında bekar arkadaşlar bulması, olgun evli çiftlerle arkadaşlık kurması, özellikle çocuklu ailelerle vakit geçirmesi bir bekar için büyük bir emniyet ortamının oluşması demektir. Böylelikle bekar yalnız kalmamış olur. Aynı zamanda sevilir ve kabul görür. Bu ruhsal anlamda bekarlığı sağlıklı kılar.

Yalnızca arkadaş çevresi değil, aile çevresi de bir bekar için oldukça önem taşımaktadır. Ailenin bekar fertlere olan sevgisi ve kabulü çok önemlidir. Onlar ihmal edilmemelidir. Evlilik ve Aile başlıklı bölümümüzde, ailelerin her zaman ailesizleri kucaklayan bir yapıda olması gerektiğinden bahsettik. Bu nedenle özellikle Doğuş bayramı, Diriliş bayramı gibi belli günlerde bekarlar aile içine daha bir sevgi ve samimiyetle kabul edilmelidir.



c) Bekarlık ve cinsellik

Kutsal Kitab’a göre cinsel ilişki yalnızca evlilik içinde geçerlidir. Bekarların başkaları ile ilişkisi ancak dostluk ve arkadaşlık ilişkisidir. Bu ilişkilerde hiçbir zaman cinselliğe yer yoktur. Bu Allah’ın bir öğretisidir. Bunun kolay olmadığı, özellikle modern toplum yaşamı içinde iyice güçleştiği kesindir.

Cinselliği yaratan da Allah’tır. Cinselliği iki karşı cinsin sevgiyi derinlemesine algılaması, evlilik yaşamının pekişmesi, neslin devamı gibi bazı nedenlerden oluşmuştur. Cinsellik kötü bir şey değildir. Ama önemli olan cinselliği Allah’ın arzuladığı şekilde kullanabilmektir. Allah’a göre cinselliğin rahatlıkla yaşanabileceği kurum evlilik kurumudur. Bekar bir kişinin birçok cinsel sorunlarla mücadele etmek zorunda kaldığı bilinmektedir. Yine de dünyada birçok insan bekar oldukları halde Allah’a yaraşır bir yaşam sergileyebilmektedirler. Eğer dünyaya bakar ve dünyasal bir yaşam sürmeye kalkarsak, temiz bir cinsel yaşam sürmemiz mümkün olamaz. Bizi bütün bu cinsel yozlaşmadan kurtarabilen yalnızca Kutsal Ruh’tur. Ancak Allah ile, O’nun sözü ve Ruh’u ile bizler kendimizi günah çukuruna girmekten koruyabiliriz. Yeter ki, gönül Allah’a yaraşır bir yaşam yaşamayı istesin ve O’na yönelsin.

Allah cinsel yaşamı bir kenara itmemiştir. Bunu oluşturan kendisidir. Bu konuda bizim ne kadar bocaladığımızı da bilmektedir. Allah standartlarına göre yaşam, dünyanın her standardından üstündür. Bizi bizden daha iyi tanıyan Allah bu standartlara ne kadar zor uyabileceğimizi bildiği için Kutsal Ruhu’nu bize yardımcı olarak vermiştir.

Cinsel konulardan çok rahatsız olan bir bekarın ilk yapacağı şey kendisini meşgul edecek faydalı hobiler, ilgi alanları ya da iş bulmasıdır. Aynı zamanda bütün yüreği, aklı ve kalbi ile Allah’a hizmeti de amaç edinmiş olmalıdır. Böylelikle cinsel arzular kısmen ya da tamamen kontrol altına alınmış olacaktır. Dua ile üstesinden gelinemeyecek zorluk hemen hemen çok azdır. Dua aynı zamanda bekarı daha olgunlaştıracaktır. Özellikle pornografiden kaçınması gerekmektedir. Pornografi ya da zihinde bir takım düşünce ya da hayallerle kişinin kendi kendini tatmine kalkması, kişinin gerçek dünyanın dışına çıkması gibi bir şey: bu da Allah’a bir yücelik getirmeyecektir.[52] Ayrıca cinselliği evliliğe saklamak evliliğin daha sağlam temeller üzerine kurulmasını sağlayacaktır. Cinselliği önceden yaşamamış çiftlerin ilişkileri, sürekli olarak farklı farklı kişilerle ya da kendi başlarına cinselliği yaşayan kişilerin ilişkilerinden daha derin ve iyidir. Çünkü yaşamlarında başkaları olmadığı için farklı zevk anlayışları da yoktur. Bu karı koca arasında daha bir sadakat ve bağlılık doğuracaktır. Ayrıca eşlerin birbirlerini başkaları ile kıyaslamalarını da engelleyecektir.

Bazen çok zor ya da istisna durumlarda şehvetsiz olarak, hayal gücünü kullanmadan bir cinsel boşalma kişi için bir koruma tatmini olabilir. Böylelikle kişi cinselliğin kendisini sürekli olarak rahatsız etmesinden kurtulmuş olabilir. Ama bu yalnızca bir siboptur. Sürekli başvurulursa sürekli peşinden koşulan bir alışkanlık halini alır. Yeniden söylemek gerekirse mastürbasyon, pornografi ve hayal kullanılmadan yalnızca çok büyük cinsel baskı ve uyarı durumlarında kişinin kendini günahtan koruması için bir siboptur.



d) Bekarlık ve kilise

Kiliselerimizde bazen evlilikler üzerinde birçok vaazlar verilmekte ve ailelere ilgi gösterilmektedir. Bu aynı şekilde bekarlar için de söz konusu olmalıdır. Bazı kiliselerimizde bekarların sayısı evlilerden daha çoktur. Kilise bekarları bağrına basmalı ve onları birçok etkinliğin içine almalıdır. Böylelikle bekarlar kendilerini büyük bir aile içinde bulacaklar ve dışlanmaktan kurtulacaklardır. Kilise önderleri ve öğretmenler evliler üzerine eğildikleri kadar bekarlar üzerine de eğilmelidirler.

Bekarların belli başlı danışmanlık sorunları bulunmaktadır. Bu sorunlar dikkatli bir biçimde ele alınmalı ve kilise olarak ilgilenilmelidir. Ülkemizde birçok bekar aileleri ile birlikte yaşamaktadırlar. Bu bir yere kadar bekar kişinin bazı sorunları için iyi olmakla birlikte, özellikle İncil inancında yaşamlarını sürdürenler için her zaman iyi değildir. Üstüne üstlük modern çağın getirdiği yeni şartlar ülkemizde bile bekarların artık kendi başlarına yaşamaları durumunu beraberinde getirmiştir. Kendi başlarına yaşayan bekarların daha da hassas oldukları gözlemlenebilir. En çok hissettikleri sanki kendilerine fazla değer verilmemesidir. Oysa bu çoğu zaman yanlıştır ama onlar böyle değerlendirebilirler. Onlara verilecek değer, Allah’ın onlara verdiği armağanları değerlendirmek, onlarla iyi dostluklar kurmak bekarlara toplumda layık oldukları yeri verecektir.



SONUÇ



Hem evlilik hem de bekarlık Allah gözünde kabul gören iki durumdur. Her iki durumda da sürülen Allah’ın hoşnut olduğu yaşam Allah’a onur getirmektedir. Her ikisi de saygı duyulması gereken Allah’ın sağladığı birer armağandır. Yalnızlık ve yakın ilişki yoksunluğundan kaynaklanan sıkıntılar içinde kalan bekar için güvenilebilir arkadaşlıklar ve yakın dostluklar büyük bir çare olacaktır. Aynı zamanda böyle dostluklar bekar kişileri bina edecek ve olgunlaştıracaktır da. Kutsal Kitap’ta böyle dostlukların örneklerini görebiliriz. Rut ve Naomi arasındaki yakınlık, Davut ve Yonatan’ın arkadaşlığı, Pavlus ile Timoteos arasındaki yakınlık bu konuda en güzel örneklerdir.[53] Bu kişiler arasında gördüğümüz dostluklarda hiçbir cinsel unsur bulunmamaktadır. Yakın arkadaşlıklar için oldukça güzel örneklerdir. Bu arkadaşlıklarda oldukça engin bir güven ve ruhsal anlamda destek söz konusudur.

Elçi Pavlus’un Korintos kilisesine söylediği gibi; bekar kişilerin tek bir fikir olarak Allah’a hizmet etmesinde büyük bir özgürlükleri vardır. Evli kişi yanında oldukça avantajlıdırlar. Kutsal Kitap’ta Allah’ın sadık hizmetlilerinden bazı kişilerin bekar olduklarını görüyoruz. Yeremya’nın bir eşi yoktu ve Allah’a büyük bir sadakatle hizmet etti.[54] Hezekiel evlilik yapmıştı ama eşi ölmüştü.[55] Eşinin ölümünden sonra bekar olarak sürdürdüğü yaşamda Hezekiel, Allah tarafından çok etkin bir biçimde kullanıldı. Elçi Pavlus’un da evli olmadığını görüyoruz. Allah elçi Pavlus’u ne kadar geniş bir alanda kullandı. Böylelikle Allah’ın müjdesi uluslara duyurulmuş oldu. Elçi Pavlus evli olsaydı belki bu kadar geniş bir hizmeti yapması söz konusu olamayacaktı. Allah’ın evlileri kullandığı gibi bekarları da ne kadar etkin bir biçimde kullandığını görüyoruz. Elçi Pavlus örneğinde gördüğümüz gibi bekar kişinin kendi enerji, düşünce ve duygusunu Allah yolunda daha fazla kullanabilmesi daha çok hizmetin yerine getirilebilmesini sağlamaktadır.

Allah’ın yetişkinler için genel arzusu Allah’a yaraşır bir evlilik yapmaları ve ömür boyu eşleri ile birlikte Allah’a onur getirmeleridir. Bu arada bazı kişileri de bekar olarak kalmaları ve kendi hizmeti için daha yoğun bir biçimde gayret göstermeleri için çağırmıştır. Bu da Allah’ın arzusudur. O zaman genel için arzuladığı evlilikte, bazı kişiler için arzuladığı bekarlıkta Allah’a onur getirmek için yaşanacak birer durumdur. Yeter ki, her iki durumda da Allah’ın Müjdesinde ve Müjdesine uygun bir yaşam sergilensin.





ÖZET




Allah’ın insan ilişkileri için oluşturduğu ve Kutsal Yazılar aracılığı ile duyurduğu standartlar oldukça ciddi standartlardır. Eski Antlaşma’da zina putperestlikle eş değerde görülmektedir. Yeni Antlaşma’ya baktığımızda da, hem Mesih İsa hem elçi Pavlus evlilik konusunda sadakatin ne denli önemli olduğunu ortaya koymaktadırlar. Elçi Pavlus cinsel günahları sıraladığı birçok günah listesinde çok belirgin günahlar olarak nitelendirmiştir. Bu nedenle Kutsal Kitab’a göre cinsler arasındaki ilişki, ilişkinin niteliği çok önem taşımaktadır.

Evlilik kutsal ve aynı zamanda Allah tarafından verilmiş bir armağandır. Sadık, güvenilir ve yaşam boyu süren bir evlilik için cinsellik, Allah’ın insanlarına sağladığı en güzel armağanlardan biridir. Evlilik içinde cinsellik sevginin fiziksel ifadesidir, hoştur ve doyum sağlar.

Allah’ın arzuladığı anlamda evlilik yaşam boyu süren evliliktir. Ama dünyada yaşayan insanın günahlı benliğinden kaynaklanan uzlaşmazlıklar bazen evlilik üzerine kara bulutlar getirmektedir. Bazen bu bulutlar çözümsüz sorunları da getirir. Bu söz konusu olursa[56] bu noktalara gelindiğinde ve hiçbir çözüm kalmadığında boşanmanın söz konusu olabileceğinden bahsedilmektedir. Yine de boşanma hiçbir zaman bir buyruk olarak Kutsal Yazılar’a girmemiştir. Bu iki istisna sonucu yalnız kalan imanlı eş için bir kez daha evlenme söz konusu olabilir. Kutsal Kitap yine bunu bir buyruk değil bir müsaade olarak sunmaktadır.

Bekarlık da evlilik gibi Allah’ın bir armağanıdır. Ne evlilikten aşağı ne de evlilikten yukarı bir konumdur. Bekarlık bazen Allah hizmetinde etkin hizmet fırsatı doğurmaktadır. Böylelikle başkalarının bir anlamda bereket almasına neden olurlar.

Gerçek anlamda müjdeyi yansıtan Hıristiyan toplum, Allah’ın kutsallığını yansıtan, Allah’ın hikmetine tanıklık eden ve O’nun lütfunu açıklayan bir toplumdur.





* * *





[1] Çık. 20:12.



[2] 5. “Cinselik” bölümüne bakın



[3] Mat. 19:46.



[4] Boşanma ile ilgili bölüme bakın



[5] Sül. 2:16-17; Hez. 1; 16:8; Mal. 2:13-16.



[6] Sül. 5: 15-19. Cinsellik hakkındaki Kutsal Kitap öğretileri için 5. “Cinsellik” Bölümüne bakın.



[7] Sül. 57.



[8] Neh. 13:23-27.



[9] Sül. 5:18-19.



[10]1. Ti. 2:8-11.



[11] Tek. 4:19.



[12] Tek. 16:14 İbrahim’in bu iman eksikliği ve karakter zayıflığı ilerde iki oğlu arasında hiç bitmeyecek anlaşmaların olmasına neden oldu. Aslında bu ayrılığın neden olduğu çekişmeler günümüze kadar devam edip durmaktadır. Hıristiyanlık ve İslam arasındaki çekişmenin bile nedenleri arasında bu kökteki sorun bulunmaktadır.



[13] Tek. 26:35.



[14]1.Kr. 11:1-11.



[15] Tek. 30:1-24; 1.Sam. 1:38.



[16] Tek eşlilik üzerine olan bu ayetleri okuyun: Lev. 18:18; Mez. 128:3; Sül. 5:15-21; 1.Ko. 7:12; 1.Ti. 3:2,12.



[17]Bu ayetler bekar bir kişinin önder olmasını engellememektedir. Yalnızca evli önderlerin tek eşli ve evine, ailesine sadık kişiler olmaları gerektiğini belirtmektedir.



[18] WC Kaiser, Towards OT Ethics, s. 153.



[19] Rut 4:11; Ef. 2:19; 1.Ti. 3:15.



[20] Tek. 2:45:1.



[21] İbr. 12:6-10.



[22] Sül. 23:13.



[23] Sül. 15:5.



[24] 2. Ti. 1:5; 3:15.



[25] Hab. iş. 16:1.



[26] 2.Sa. 9.



[27] Mar. 7:8-13.



[28] Mez. 68:6.



[29] Lev. 19:3.



[30] Lev. 20:9; Tes. 21:18



[31] 2. Ti. 3:12



[32] Kol. 3:20



[33] Sül. 1:8 ve 6:20’ye bir göz atarsanız çocuk eğitiminin hem anne hem baba üzerinde olduğunu görmeniz mümkündür.



[34] “Büyük Serüven” adlı kitapta Evlilik ve Aile konu üzerine çok detaylı bir yazıya alınmıştır. Bu kitap Türkiye'de Yeni Yaşam Yayıncılık tarafından 1999 basılmıştır.



[35] Tek. 1:27; 2:24.



[36] Lev. 20:10; Tesniye 22:22.



[37] A Cornes Divorce and Remarriage s.133.



[38] Tes. 24:4.



[39] Gitim 9.3. Mişna, Yahudi din adamlarının yasa üzerine tartıştıkları, düşündükleri konuların toplandığı antik bir kitaptır. Yahudiler için bir nevi hadis kitabıdır.



[40] Tes. 22:28-29’da başka bir yasa vardır. Eğer bekar bir erkek, bekar bir kıza tecavüz ederse, onunla evlenmek ve kadını yaşam boyu yanında tutmak zorundadır. Bu yasaya göre, bu kişilerin boşanması yaşam boyu söz konusu olamaz. Bu yasada kendisine saldırıya uğramış bir kadını belli bir güvence altına almak için verilmiş bir yasadır.



[41]Misna Gittim 9.10. Rabbay Akiba’ya göre eğer koca başka bir kadını daha güzel buluyorsa bu bile boşama nedeni olabilirdi! Tarihçi Yosefus’un Yeni Antlaşma dönemi Yahudi yaşam ve kültürü hakkında yazdıklarında bunları bulmak mümkündür. Boşanma hakkında anlattığı bir bölümde şöyle yazmaktadır: “Karısını herhangi bir neden ya da kızgınlıktan ötürü boşamak isteyen şu şekilde bir sertifika yazar…” (Antiquities 4:253). Bütün bunlar Yahudiler’in boşanma konusunu ne kadar kaygan bir zemin üzerine oturttuklarını göstermeye yetmektedir.



[42] RT France, Matthew, s122.



[43] Mar. 10:1.



[44] Mat. 14:3-12.



[45] WL Lane, The Gospel of Mark, s.354.



[46]Tek. 1:27; 2:24; Mat. 19:46.



[47] Markos’un kaydına göre Mesih İsa Mar. 10:34’te buyruk sözcüğünü kullanmaktadır. Musa sadece boşanma durumunda boşanma sertifikası verilmesi konusunda bir buyruk yazmıştır. Oysa boşanma konusunda bir buyruğu. bulunmamaktadır. Bu konu için John Stott’un Issues Facing Christians Today, s. 292’deki 19.nolu açıklamaya bakmak gerekir. Aynı zamanda P & D Feinberg’in Ethics for a Brave New World isimli kitabının s.317-318 bakılabilir.



[48] JRW Stott, Issues Facing Christians Today, s. 297-298.



[49] Mar. 10:11-12; Luk. 16:18.



[50] JRW Stott, Issues Facing Christians Today, s. 299.



[51] Elçi Pavlus 1. Ko. 7:29-33’te bu konuları daha da netleştirmiştir.



[52] Mat. 5:27-29.



[53] Kutsal Kitap içindeki Rut bölümü başından sonuna yakın arkadaşlık için güzel bir örnek oluşturmaktadır. Özellikle 1:15-18’e bakın. Davud ve Yonatan’ın arkadaşlığı için 1.Sam.1921; Pavlus ve Timoteos’un baba oğul ilişki gibi olan arkadaşlıkları için 1. Ti. 1:18; 2. Ti. 1:12:1’e bakın.



[54] Yer. 16:14.



[55] Hez. 24:12, 15-18.



[56] Zina ve imanlı olmayan eşin terk etmesi





5. CİNSELLİK


GİRİŞ


Dünya tarihinde cinsellik kadar yanlış algılanan ve yanlış uygulanan çok az şey vardır. Yalnız geçmişte değil, günümüzde de cinsellik oldukça yanlış algılanmakta ve uygulanmaktadır. Özellikle medyanın ve ticaretin elinde cinsellik neredeyse bir oyuncak haline gelmiştir. Küçük yaşlardan itibaren cinsellik üzerinde yanlış olarak eğitilen insanlık da bu konudaki yanlışları tekrar edip durmaktadır. Aslında dünya cinsellik konusunda oldukça sağlam bir rehberliğe ihtiyaç duymaktadır. Allah insanların gereksinimi olan bu rehberliği Kutsal Kitabı’nda vermektedir.

Cinselliğin bu denli yanlış olarak algılanmasının nedenleri çok çeşitli olmakla birlikte birkaçını şöyle sıralamamız mümkündür:

Birinci:günümüzün en büyük etkileşim araçlarından biri olan sinema bu konuda oldukça yanlış eğitim vermektedir. Hollywood’un cinselliğe bakış açısının sağlıksızlığı yalnız batı toplumlarını değil, aynı zamanda dünyanın birçok yöresini de etkisi altına almıştır. Holywood’un desteklediği bencil tutkular cinselliği bağlılık sözü verilmiş ilişkilerden ayırmıştır. Seks genellikle eş olarak tanımlanan herhangi bir kişiden istenir. Cinsellik sırf dışsal olarak değerlendirilmekte ve kişisel tatmin, maddi çıkar gibi birçok Allah’tan olmayan davranışlarla birleştirilmektedir. Böylesine bir yaklaşım beyaz perdeden milyonlarca insanın yaşamına aksederek insanları yoldan çıkarmaktadır. Bu tarz filmlerde çiftlerin kendi istemi arzuları, ve zevkleri daima ön plana çıkmaktadır.

Derin duygu ve istemler oldukça ucuz bir biçimde cinselliğe dönüşmekte, hatta birçok zaman cinsellik sevginin önüne geçmektedir. Demek ki, beyaz perdeden her gün güncel yaşamımıza yansıyan kadınerkek ilişkisi sağlıksız bir biçimde şuur altımıza yerleşmektedir. Buna bir çok yerli yapım filmleri eklememiz mümkündür. Yalnız sinema değil, her gün evlerimizin en baş köşesinde yer alan televizyonlarla ve televizyon dizileri ile de bize öğretilenler, şuur altımıza yanlış fikirleri yerleştirmektedir.

Biz akademik bir düşünce ile sinema ve televizyon yararsızdır, günahtır gibi bir yaklaşım sergilemek istemiyoruz. Sinemanın ve televizyonun değerinin ne denli önemli olduğunu inkar etmek mümkün değildir. Çok büyük yapımlarla sinema ve televizyonun toplumlara kazandırdıklarını da göz ardı etmek mümkün değildir. Ama biz cinsellik konusunda sinema ve televizyonun olumsuz bir yönünü dile getirmek istedik ve bu gerçektende doğrudur. Şiddet filmleri yalnız çocuklar için değil, bütün toplum için nasıl olumsuz bir etki oluşturuyorsa, aşk ve cinsellik filmlerin birçoğundaki yanlışlar da toplumların cinsel yaşam ve algılayışlarını öyle etkilemektedir.

Batı ve doğu diye ayırım yapmaya gerek yoktur. Batının cinselliği açık ahlaksızlık olarak değerlendirilmekte ve suçlanmaktadır. Bu suçlama doğulu insanlardan gelmektedir. Oysa doğuya baktığımızda gizli ahlaksızlıklar diz boyudur. Buna örnek vermek gerekirse hayvanlarla bile cinsel ilişkiye girecek kadar insanın küçülmesi verilebilir. Aile içi ilişkiler, homoseksüel ilişkiler gibi daha birçok gizli ilişkiler söylenebilir. Kısacası yanlış bilgilendirilme ve yanlış yönlendirilme sonucunda birçok ciddi sorunlar yaşanmaktadır. İnsanların kendilerini suçlamaları, kimseye yanıp yakınamamaları, intihara kadar giden psikolojik bunalımlar, istenmeyen bebekler, aile faciaları. Bunların yanında cinsel yollarla geçen öldürücü hastalıklar.

İkinci: cinselliğin ticaret için ön planda kullanılmasıdır. Buna örnek bulmak hiç de zor değildir. Bir ciklet reklamında bile cinsellik öne çıkarılmaktadır. Sabun satarken, araba satarken özellikle cinsellik yine ön plandadır. Medyada böylesine bir cinsellik bombardımanı ederken, cinselliğin kutsallığından, güzelliğinden bahsetmek oldukça yavan kalmaktadır. Bu kadar yoğun bir yanlış cinsel eğitim alanında doğrusunu verebilmek, öğretebilmek hiç kolay değildir.

Üstüne üstlük ister doğuda olsun, ister batıda olsun aslında birçok aklı başında insan için cinsellik üzerinde konuşmak pek kolay değildir. Yani medya, sinema, televizyon bas bas yanlış bir cinselliği sergilerken, diğer yandan toplumun büyük bir kesimi cinsellik konusunda suskun, utangaç kalmaktadır. O zaman şu soruyu sormak gerekmektedir: yetişen nesil cinselliğin doğrusunu, anlamını ve gerçek değerini nerden ve kimden öğrenecektir? Hiç kuşkusuz cinsellik üzerine doğru yazılmış kitaplar, aklı başında eğitim verebilecek hekimler, uzmanlar vardır. Var da bunları bulmak ya da kimin gerçekten doğru bildiğini anlamak da kolay değildir. Bu durum değişmezse, medya ne verirse ondan öğrenmekten başka çare kalmamaktadır.

Üçüncü:bazı felsefeler yapmış toplumların kültürlerinde cinselliğe oldukça yanlış bakışlar yer almaktadır. Bu yanlış değerlendirmelerden bazıları o kültürlerde günümüze kadar taşınmaktadır. Örneğin, Eski Grek felsefecilerinden bazıları cinselliği küçümsediler. Bunlara göre entelektüellik yanında beden ve bedenin zevkleri daha az değerlidir. Bu nedenle cinsellik aşağı görülmüştür.

Hıristiyan tarihine bakıldığında cinselliğe bakış açısında bir ikilem görülmektedir. Bazen cinsellik oldukça gerilere itilmiş, bekarlığın en değerli erdem olduğu vurgulanmıştır.[1]Bekarlığın evlilikten daha ruhsal bir yaşam biçimi olduğu öne sürülmüştür. Aslında Kutsal Kitap’ta böyle bir öğreti verilmemektedir. Kutsal Kitap bir imanlı için hem evlilik hem de bekarlığın ruhsal bir seçenek olduğunu öğretir.

Aslında insanın ilk günahından itibaren Allah’ın yarattığı güzelliklerin üzerine günahın gölgesi düşmüş ve güzel olan her şeye günahın karanlığını örtmüştür. Bu konuya cinsellik dahildir. İnsanların cinselliği evlilik içindeki aşk ve sevgi olarak algılamaları yerine, günah insanları Allah’tan olmayan ilişkilere sürüklemeye neden olmuştur. Oysa bunun kaynağı cinsellik değil, Şeytan’ın ta kendisidir. Allah’ın yarattığı her şey temiz ve güzeldir. Cinsellik de öyle, ama ne yazık ki, günahın gücüyle Şeytan cinselliği de bize kirli olarak göstermektedir. Çevremizdeki filmler, kitaplar, reklamlar her şey cinselliği Allah’ın istemi dışında kullanılan bir araç haline getirmişlerdir. Cinselliği esas kirleten işte bu tablodur. Bu tablo cinselliği kirli ve yanlış bir şeymiş gibi bize göstermektedir.

Allah bizleri yaratırken cinselliğimizi de yaratmıştır. Toplumsal, duygusal, fiziksel ve ruhsal özyapımıza cinselliğimizi de katmalıyız? Bu nedenle cinselliğin kötü olmadığını bilmek çok önemlidir. Asıl olan onun ne şekilde kullanılmasıdır. Birbirini seven ve Allah önünde evlenen bir erkek ve bir kadının beraberliği, ruhsal birlikteliği, fiziksel birliktelikle pekişerek ve artık ikisi bir beden olmaktadırlar. Bu ilişki cinselliğin en temiz, ve güzel tek kabul gören aracıdır. Ama kişinin tanımadığı kişilerle, evlilik antlaşması olmaksızın girdiği ilişki, cinselliği esas amacından saptırmakta ve onu kirli bir araç haline getirmektedir. Burada kaynak günahtır. Oysa yukarıda değindiğimiz gibi Allah önünde evlenen çiftin birlikteliği, bir beden olmak için gerçekleştirdiği cinselliği utanılacak yanı olmayan, doğal bir cinselliktir.





ALLAH’IN AMAÇLADIĞI CİNSELLİK




Kutsal Kitap bu konuda ne öğretiyor? Bu noktadan itibaren Kutsal Kitab’ın cinsellik hakkında neler öğrettiğine birlikte bakacağız:



1. CİNSELLİK ALLAH’TAN İYİ BİR ARMAĞANDIR



Kutsal Kitap’ta cinsellik konusunda birçok şey bulmamız mümkündür. Kutsal Kitab’ın daha ilk bölümü olan Tekvin’de bütün evrenin sahibi olan Allah’ın insanı kadın ve erkek olarak yarattığını okuyoruz:



“Ve Allah insanı kendi suretinde yarattı, onu Allah’ın suretinde yarattı; onları erkek ve dişi olarak yarattı.”

Tek. 1:27



Kutsal Kitap, evli olarak kadın ve erkeğin cinselliklerini oldukça olumlu olarak görmektedir. Bizi tam ve mükemmel olarak yaratan Allah, bütünlüğümüz içinde yarattığı cinselliğimiz de çok güzel olarak yaratmıştır. Allah güzeldir. Yarattığı her şey çok güzeldir. Yeter ki, O’nun istemi doğrultusunda kullanılsın:



“Ve Allah yaptığı her şeyi gördü; ve işte çok iyi idi...”

Tek. 1:31



Allah’ın yarattığı biçimde ve istemi doğrultusunda kullanılan her şey gerçekten yaradılışa uygun ve güzeldir. Allah eşleri birbirleri için teşvik etmektedir. Allah’ın oluşturduğu evlilik anlayışı monogami (tek eşlilik) ve heteroseksüel (karşı cinslerin ilişkisi) bir evlilik anlayışıdır. Nadir de olsa bazı ülkelerde görüldüğü gibi erkeğin erkekle evliliği, kadının kadınla evliliği gibi evlilikler ya da çok eşli ilişkiler Allah’ın orijinal olarak oluşturduğu evlilik düzeninde yer almamaktadır.

Kocalar eşlerini hem ruhsal, hem de fiziksel anlamda sevmeye ve ondan zevk almaya teşvik edilirler:



“Kendi sarnıcından sular, ve kendi kuyunun içinden akar sular iç. Kaynakların dışarıya mı, ve su arkların meydanlara mı dağılsınlar? Seninle beraber yabancılar için değil, Yalnız senin için olsunlar. Pınarın mübarek olsun; ve gençliğinin karısı ile sevin. Sevimli geyik ve latif ceylan gibi, Onun memeleri her vakit seni doyursun; Ve onun sevgisi ile daima mest ol.”

Sül. 5:15-19



Burada kadın bir pınar, bir kuyu gibi gösterilmektedir.[2] Bu sözlere bakıp yanlış bir değerlendirme yapmamamız lazım. Pınar ya da temiz su kuyusunun değerini anlamak için antik çağı bilmek gerekir. Su insanlar için her zaman en önemli yaşam kaynağıdır. Aynı şekilde içme suyu sağlayan pınarlar ve temiz su kuyuları çok büyük önem taşımaktaydı. Burada özellikle kendi su sarnıcı ifadesi kullanılmaktadır. Bunda çok büyük değerler vardır. Her şeyden önce kişi kendi pınarı ya da kuyusuna güvenerek su içebilmektedir. Aynı şekilde karı kocanın birbirleriyle tatminlerinde büyük bir huzur, güven, rahatlama ve sevinç vardır. Allah’ın bakış açısı karı ve kocayı yalnızca birbirlerine yönlendirmekte ve ruhsal ve fiziksel tatmini birbirlerinde bulmaktadır.



Neşideler Neşidesi:Neşideler Neşidesi karıkoca arasındaki derin aşk ilişkisini anlatmak için kaleme alınmış şiirsel yazılardır. Anlatımda özellikle eşlerin birbirleri ile olan ilişkisinde paklık, güzellik ve yakınlık ele alınmaktadır.

Cinsel aşkı tanımlamak için kullanılan İbrani’ce (dohd) kelimesinin aynı zamanda “sevişme” anlamı vardır.[3] Bu kelimelerin kullanıldığı yerlere baktığımızda Allah’ın karı kocanın cinselliğini gerçekten birbirlerinin zevk almaları ve vermeleri, hoşnut olmaları için yarattığını görüyoruz:



“Beni kendi ağzının öpüşleri ile öpsün; Çünkü okşamaların şaraptan daha iyidir.”

Neş. 1:2



“Okşamaların ne güzel, kız kardeşim, yavuklum! Şaraptan ne kadar hoştur okşamaların, ıtrının güzel kokusu da her çeşit baharattan.”

Neş. 4:10



Demek ki, sevgi dolu, karı ve koca arasında, Allah’ın arzusuna uygun olarak gerçekleşen evlilik, dünyanın en emin, en tatmin edici aşkı ve sevişmeyi de beraberinde getiriyor.



1. Korintoslular 7:18: Bazen elçi Pavlus’un cinselliğe bakış açısının pek olumlu olmadığı şeklinde söylentiler bulunmaktadır. Bu doğru değildir. Onun sözlerine dikkatle bakıldığında, karı ve kocanın bedenlerinin yalnızca birbirlerine ait oldukları görüşü ortaya çıkar. Evlilik görevini yerine getirmek evlilik içinde sağlıklı cinsel yaşamın olması demektir:



“Erkek kadına erkeklik görevini yapmalı, kadın da erkeğe kadınlık görevini yapmalı. Kadın kendi bedenine egemen değildir, erkek o bedene egemendir. Tıpkı bunun gibi, erkek de kendi bedenine egemen değildir, kadın o bedene egemendir. Birbirinize gerekeni vermemezlik etmeyin. Kendinizi duaya adamak için anlaşmaya varıp bir süre ara verirseniz o başka. Ama sonradan yeniden bir araya gelin ki, tutkunuzu denetleyememeniz yüzünden şeytan sizi denemesin.”

1. Ko. 7:35



Bazı çiftler ruhsal nedenlerle “kısa bir süre” olmak kaydıyla cinsellikten uzak kalabilirler. Ama bu cinsellikten uzak kalmak kısıtlı bir süre için olmalıdır. Aynı zamanda iki tarafın da razı olduğu bir zaman birimi olmalıdır. Bunun iki nedeni şöyle değerlendirebiliriz:

Birinci: Uzun süre cinsellikten uzak kalan karı ya da kocanın Şeytan tarafından tuzağa düşürülme riski ortaya çıkacaktır. Buna meydan vermemek gerekir.

İkinci:Elçi Pavlus, evliliğin cinselliğin asıl ve en sağlıklı cinsellik olduğunu bilmesi ve bunun yaşanmasını istemesidir.

Evlilik yatağının temiz tutulması konusunda İncil sürekli hatırlatmalarda bulunmaktadır. İncil’e göre evlilik içindeki cinsellik hem temiz hem de kutsal olan cinselliktir:



“Herkes evliliğe saygıyla baksın, evlilik yatağını da lekesiz tutsun. Fuhuşa ve zinaya düşenleri Allah yargılayacaktır.”

İbr. 13:4



Evliliğin fiziksel yönü olan cinsellik Allah önünde temiz ve kutsal bir birliktelik olarak görülmekte ve öyle de görülmesi istenmektedir. Cinsellik yalnızca çocuk sahibi olmak için kullanılan bir araç değil, Allah’ın verdiği cinsellik hazzını birlikte tatmak ve yaşamak içindir. Evlilik içinde ve evliliğin sağlıklı bir biçimde gelişimini sağlayana eşlerin cinselliği karı ve kocaya karşılıklı olarak derin haz ve tatmin sağlamaktadır.





2. YALNIZ EVLİLİK SINIRLARI İÇİNDE CİNSELLİK SÖZ KONUSU EDİLEBİLİR



Kutsal Kitap’ta cinselliğe ne zaman olumlu olarak bakıldıysa evlilik içinde değerlendirilmektedir. Kutsal Kitab’ın bakış açısında evlilik sınırları dışındaki cinselliğin yaşanması söz konusu bile edilemez. Şimdi bunun nedenlerini birlikte değerlendirelim:



a) Cinsellik iki kişinin eşsiz bir biçimde birbirleri ile birleşmeleridir

Karı ve koca cinsel ilişkide adeta bir beden olmuşlardır:



“Ve RAB Allah adamdan aldığı kaburga kemiğinden bir kadın yaptı, ve onu adama getirdi. Ve adam dedi: Şimdi bu benim kemiklerimden kemik, ve etimden ettir; buna Nisa denilecek, çünkü o İnsandan alındı. Bunun için insan anasını ve babasını bırakacak, ve karısına yapışacaktır, ve bir beden olacaklardır.”

Tek. 2:22-24



Burada “bir beden olma” kavramı, karı ve kocanın evlilik aracılığı ile nasıl bir beden olduklarını göstermektedir. Allah evliliğin bu noktada kutsallığından bahsetmektedir. Ayrılmaz bir parça olarak iki kişinin bir beden olmasından bahsetmektedir. İki ayrı insan olan karı ve koca evliliğin cinselliği yaşadıktan sonra artık bir insan gibi görülmektedirler. Bu kişilerin oluşturdukları evlilik Allah’ın kutsal istemi uyarınca gerçekleşmiştir.

Allah isteminde cinsellik yalnızca evlilik kurumu içinde görülmektedir. Çünkü bu iki kişi ruhen ve bedenen bir beden olmuşlardır. İki kişinin bir beden olması ciddi bir olaydır. Cinsel birleşim evlilik antlaşmasının bir işareti olarak gerçekleşmektedir. Allah öğretisine göre evlilik dışı cinsellik günahtır. Kutsal Kitap boyunca Tekvin 2:22-24’te anlatılan evlilik temel model olarak alınmıştır. Hem Rab İsa hem de elçi Pavlus evlilik konusundan bahsederken bu ayeti temel almışlardır.[4]

Allah kendi halkının sağlıklı aileler kurmasını, cinsel anlamda da sağlıklı örnekler sergilemesini istemektedir. Cinsellik kutsal amaca uygun olarak evlilik içinde kullanılmalıdır. Allah insanları kutsal yaşam sürdürmeye yönlendirilirler, evlilik dışı ilişkilerin getirdiği bütün temiz olmayan ve ahlaksız yaşam biçimlerinden uzak kalmalıdırlar:



“Allah’ın istemi şudur: Kutsal kılınasınız, böylece zinadan uzak durasınız. Öyle ki, her biriniz kendi bedenine kutsallık ve onurla egemen olsun. Allah’ı bilmeyen uluslar gibi tutkunun utandırıcı isteklerinde çalkalanmayın. Bu konuda kimse kardeşine kötülük yapmasın, onun hakkına el uzatmasın. Çünkü Rab bütün bu işlerde öç alıcıdır; tıpkı size önceden söylediğimiz, sizi öğütlediğimiz gibi. Çünkü Allah bizi iğrençliğe değil, kutsallığa çağırdı.”

1. Se. 4:37



Evlilik dışı ilişki: Erkeklerle ilişkiyi meslek haline getirmiş kadınlarla ilişki kurmanın yanlışlığı da Allah öğretisine değinmektedir. Çünkü Kutsal Kitab’a göre bir kadınla birleşmek onunla tek vücut olmak demektir. Tek vücut olma evlilik akdidir. Kendisini satan bir kadınla birliktelik geçici birliktelik olduğuna göre hem akid kurulmakta hem bozulmaktadır. Bunun tekrarı ise Allah’ın istemine karşıdır. Aynı zamanda sağlıklı aile yapısının temelden sarsılmasına neden olmaktadır. Genelde “bir kereden ne çıkar” ya da “ihtiyaç kardeşim” tarzında sözlerle toplum bu gibi sağlıksız ilişkileri görmezlikten gelir. Oysa bu bir kerelerden oluşan sorun yumağının bütün toplumu etkilemesi çok sürmemektedir. Allah bu nedenle evlilik dışı ilişkiyi yasaklamıştır. Elçi Pavlus bu nedenle evlilik dışı ilişkinin her türlüsünün yanlışlığını vurgulayıp durmuştur. Hele hele bir inanlı için evlilik dışı her hangi bir cinsel ilişkiye girmek, kendisini pazarlayan bir kişi ile yatmak, ya da herhangi bir yolla kaçamaklara kalkışmak başta ruhsal anlamda Rab Mesih ile olan yakınlığını ihlal etmeye kalkması demektir. Elçi Pavlus Korintoslular’a, yüreğinde Rab Mesih İsa olan kişinin bedeninin canlı bir Allah tapınağı, Kutsal Ruh’un tapınağı olduğunu hatırlatmaktadır. Kutsal Ruh’un tapınağıdır. Çünkü Allah Kutsal Ruh aracılığı ile yüreklerimizde yaşamaktadır:



“Yoksa bir genel kadınla bağlantı kuranın, onunla tek beden olduğunu bilmiyor musunuz? Çünkü Kutsal Sözde şöyle yazılıdır. ‘İkisi tek bir beden olacak.’ Rab’le bağlantı kuran da O’nunla tek ruh olmuştur. Zinadan kaçının. İnsanın işlediği başka her günah beden dışıdır. Ama zina eden öz bedenine karşı günah işler. Hem bedeninizin sizlerde bulunan Kutsal Ruh’un tapınağı olduğunu bilmiyor musunuz? Bu Ruh size Allah tarafından verilmiştir. Kendi kendinizi değilsiniz. Bir değer karşılığında satın alındınız. Öyleyse Allah’ı bedeninizde yüceltin.”

1. Ko. 6:16-20



Kişi ancak Kutsal Ruh’un varlığı ve gücü aracılığı ile cinsel günahlardan kendisini koruyabilir:



“Ama Allah’ın Ruhu gerçekten sizlerde konut kurmuş bulunuyorsa, bedeninizin gereksiz isteklerine uyarak yaşamıyorsunuz. Tersine, Ruh bağlılığındasınız. Mesih’in Ruhu’nu taşımayan kişi O’nun sayılamaz. Öyleyse, kardeşlerim, bedenin gereksiz isteklerine uyarak yaşamak için bedene borçlu değiliz. Çünkü bedenin gereksiz isteklerine uyarak yaşarsanız öleceksiniz. Ama Ruh aracılığıyla bedenin işlerini öldürürseniz yaşayacaksınız. Çünkü Allah Ruhu’yla yönetilenler Allah’ın oğullarıdır.”

Rom. 8:9,12-14



Bir başkasıyla cinsel ilişkide bulunmak, onunla sinemaya, tiyatroya gitmek gibi bir olay değildir. Son iki örnekte beraberce bir yere gitmek, bir şeylerle meşgul olmak söz konusudur. Ama cinsellikte halk tabiri ile ten tene, can cana, ruh ruha bir karışma, bir birleşme söz konusudur. Derin ruhsal ve fiziksel etkileşimler söz konusudur. Bu nedenle evlilik dışında bir birleşme şeklinde olursa beraberinde çok ciddi ahlak sorunlarını da getirmektedir.



Evlilik öncesi cinsel ilişki: Günümüzde birçok tekniklerin öğrenilmesi evlilik öncesi cinsel ilişkiyi oldukça yaygın bir hale getirmiştir. Bu ilişkiler ne yazık ki, dünyamızın bazı bölgelerinde oldukça doğal olarak karşılanmaktadır. Aslında böyle serbest ilişkiler, beraberinde gençliğe büyük sorunlar da getirmektedir. Küçük yaşta annelik, kürtaj, cinsel sapmalar ve hastalıklar, ölümcül hastalıklar gibi problemler ortaya çıkıyor. Bizler olayı Kutsal Kitap açısından ele aldığımızda Kutsal Kitap’ta böyle bir ilişki için izin verilmediğini görüyoruz. Birçok sorunları beraberinde taşıyan evlilik öncesi cinselliğin Allah tarafından kabul görmez olduğunu gözlemliyoruz. Evlilik öncesinde iki cinsin birbirini tanıması konusunda çok hassas görüyoruz. Aynı zamanda oldukça fazla çaba harcandığını da. Bu nedenle birçok ilişkinin sağlıksız ve kısa süreli geliştiğini de gözlemliyoruz. Bütün bunlar Allah istemi anlamında geçici ilişkiler olarak değerlendiriliyor ve doğal olarak evlilik ahdi gibi ciddi bir akdi hedefleyen ve bunu beğenen Allah evlilik öncesi cinselliği kendi yarattığı insanı için uygun bulmuyor.



Zina: Kutsal Kitab’ın çizdiği çizgiler içinde zinanın yerinin kesinlikle olmadığını görüyoruz. Bu konuda On emrin yedincisi oldukça nettir:



“Zina etmeyeceksin.”

Çık. 20:14



Zina da Allah’ın oluşturduğu bir beden olma olayı kendiliğinden ortadan kalkmaktadır. Allah’ın önemsediği evlilik kurumu temelinden sarsılmaktadır. Süleyman’ın Meselleri kitabında zinaya karşı sürekli uyarılar verildiği görülmektedir. Böyle bir ilişki yalnız günah değil, aynı zamanda bir aptallıktır da.[5]

Hıristiyanlık tarihsel gelişimi içinde zaman zaman çok olumsuz olarak tanınmıştır. Halen ismen Hıristiyan’ların yaşam tarzlarındaki olumsuzluklar Hıristiyanlığa mal edilip durulmaktadır. Oysa bütün bu olumsuzlukların İncil’in özünden değil insanın yaşam bozukluklarından kaynaklandığı çok açıktır. Ama bunu anlamak için Mesih İsa’nın müjdesi yani İncil’in özünün anlaşılması hem de iyi anlaşılması gerekmektedir. Bugün dünya üzerinde birçok ahlakçı yetişmiştir. Ya da birçok peygamber, düşünür, devlet adamı ahlak simgesi olarak gösterilip durmaktadır. Oysa Allah kendi ahlak prensiplerini insanlara kendisi ulaştırmış, Rab Mesih İsa’da bayraklaştırmıştır. Başkaları yüksek ahlak düzeyine uyan ya da ona yakın şeyler söylemişlerse de Allah’tan gelen kaynakça esas ahlakın temelidir. Allah’ın Rab Mesih İsa’da dünyaya sunduğu kurtuluş aynı yalnızca ruhların kurtuluşu değil, sosyal yaşamın da devrimi demektir. İşte bu denli görkemli kurtuluşu dünyaya getiren Allah Sözü Mesih İsa, Allah’ın istediği ahlakın insana açıklanışında da en mükemmelini sunmuştur. Örneğin: Mesih İsa’nın müjdesinde “…yanağına tokat atana öbür yanağını çevir” emri vardır.[6] Aynı sözü asırlar sonra Mevlana kendisi kullanmıştır. Ama ne yazıktır ki, bu sözün esas kaynağı olan İncil okunmadığı için sanki Mevlana’nın öğretisiymiş gibi bellenmiştir.

Birçok konuda olduğu gibi zina konusunda da Rab İsa’nın öğretişi en üst düzeyi oluşturur. O yalnız zinadan kaçmayı değil, zinayı oluşturabilecek unsurları da ortadan kaldırmayı amaçlamaktadır.



“Zina etmeyeceksin dendiğini duydunuz. Ama size derim ki, bir kadına istek duyarak bakan herkes o anda yüreğinde onunla zina etmiş olur.”

Mat. 5:27-28



Rab İsa’ya göre zina davranışlardan önce düşüncede başlayan bir olaydır. Bu nedenle herkes davranışlarını olduğu gibi hareketlerini de temiz ve saf tutmak zorundadır. Bu gerçekten yüksek bir standarttır. İnsanlara bazı kurallar getirmek insanları yapmamaları gereken şeylerden korumak demek değildir. Esas olan insanların düşünce yapılarını değiştirmeniz demektir.

Kutsal Kitap ne zaman cinselliğin saflığından ve temizliğinden bahsediyorsa o noktada evlilik var demektir. Bunun dışındaki bütün cinsel ilişkiler Allah’ın buyruklarına karşı gelir.

Rab İsa zinanın hareketle başladığını düşünmemektedir. Zina hareketin düşüncede başlayan bir durumdur. Kişinin düşüncesi her şeyi belirlemektedir. Atalarımız bu nedenle “Dervişin fikri ne ise zikri de odur” şeklinde bir söylemde bulunmaktadırlar. Yalnız hareketlerin temizliği, güzelliği değil, aynı zamanda düşüncenin de güzelliği ve temizliği önemlidir. Düşünceden başlayan ve hareketlere yansıyan ahlak esas ahlaktır. Bu açıdan Allah Oğlu Mesih İsa’nın ahlak öğretisi en yüksek ahlak öğretisidir.

Kutsal Kitap cinselliği evlilik sınırları içinde değerlendirmektedir. Her bir kişinin cinselliği kendi eşiyle sınırlandırılmıştır. Zaten cinselliğin amacı eşlerin birbirlerinden karşılıklı zevk alıp vermesi, birbirlerine olan sevgiyi derinden algılamaları için bir araç olması ve tabi ki doğal olarak aile olmaları yani çocuklarının olmasıdır. Neslin devam etmesidir. Allah’ın amacı dışındaki cinselliğin ne kadar yıkıcı olduğunu görmek için çok büyük alim ya da gözlemci olmaya gerek yoktur. Yalnızca toplumsal olayları incelemek evlilik dışı ilişkilerin ilk başta iyi gibi görünse de ne denli yıkıcı olduğunu görmeye yetip de artmaktadır.



b) Cinsellik oldukça büyük bir güçtür

Büyük bir güç her zaman kontrol edilmelidir. Barajlarda biriken suyun baraj duvarı ve kanalları olmaksızın akıtıldığını düşünün. Buradaki suyun ne denli güçlü bir biçimde çevreye zarar vereceğini herhalde tahmin edebilirsiniz. Nükleer enerji de yine aynı şekildedir. Eğer iyi şekilde kullanılırsa insanlığa büyük faydaları vardır. Eğer iyi şekilde kullanılmazsa işte o zaman insanlığı bile yok edebilir.

Aslında cinselliğin de böyle olduğunu yakın çağımızda gördük. Evlilik içi cinselliğin ne denli sağlıklı olduğu tartışılmaz bir biçimde önümüzde durmaktadır. Evlilik dışı ilişkilerin sonuçları da gözlerimiz önündedir. Çağımızın vebası AİDS hastalığı en güzel örnektir. Cinselliğin ne denli etkin olduğu belirgindir. Bu belirginlik cinselliğin gücünü göstermektedir. Bu güç kontrol altına alınmazsa yok edici bir güce dönüşecektir.

Evlilik dışı ilişkilerin sonucu olan bebeklerin oluşturduğu toplumsal sorunları da burada dile getirmek gerekmektedir. Bu bebekler oldukça sağlıksız ortamlarda büyümekte ve ruhsal anlamda sağlıksız bir neslin temsilcileri olmaktadırlar. Bu herkes için aynı olmasa da genelde böyledir. Ya çocuk düşürmeler, çocuk aldırmaların getirdiklerine ne dersiniz?





3. EVLİLİKTE CİNSEL SEVGİNİN ÖZELLİKLERİ





a) Çok özeldir


Kutsal Kitap evlilik ilişkisi arasına üçüncü kişinin girmesine engel olmaktadır. Evlilik yaşam boyu iki kişiye özel bir olaydır.[7] Sevişme ve aşk yalnız evlilik içindeki iki kişiye hastır. Bu sözü bir çok kere tekrar etmemizin sebebi vardır. Allah ile kilisesi arasındaki ilişki özel bir ilişkidir. Çok özel bu ilişki bir antlaşmaya dayanmaktadır. Bu nedenle Allah Kutsal Kitap’ta bu ilişkiyi kadın erkek ilişkisi için örnek göstermiştir.[8] İşte bu iki kişiden birisinin bir üçüncü kişi ile ilişkiye girmesi doğrudan zinayı gündeme getirir.



b) Evlilik temelde derin bir güvene dayanır

Cinsellik yalnızca fiziksel bir hareket değil, derin bir duygu yumağıdır. Kişinin kendisini güven içinde, sevgi içinde bir başkasına sunmasıdır. Karşılıklı iç içe geçiş söz konusudur. Bunun ruhsal derinliği fiziksel derinlikten de ötedir. Bu nedenle çiftlerden birinin ihaneti inanılmaz acıları da beraberinde getirir.



c) Soyun sürdürülmesi içindir

Cinsellik aynı zamanda çoğalmak içindir. Cinselliğin en önemli yönlerinden biri budur. Allah benzeyişinde bir başka insanın oluşumunda araç olmak basit bir olay değil, büyük bir sorumluluktur.[9] Allah her şeyden önce kadın ve erkeğe bu şekilde emretmiştir:



“Semereli olun ve çoğalın.”

Tek. 1:28



d) Zevktir

Bazı Hıristiyanlar cinselliği yalnızca çoğalma için bir araç olarak değerlendirmektedirler. Eğer bu yalnız olarak ele alınacaksa oldukça yanlıştır. Kutsal Kitap hiçbir zaman bunu öğretmemektedir. Eğer Kutsal Kitab’ın Süleyman’ın Meselleri bölümüne bakarsak cinselliğin çoğalmadan da öte evli iki kişinin derin ilişkisi için olduğunu da görebiliriz. Bu iki kişinin birbirlerinden zevk alabilmeleri öne sürülmektedir. Evlilik içi ilişkide utanç olmaksızın paklık içinde ve derin sevginin getirdiği adanmışlık ve bağlılıkta uygulanan cinselliğin hazzı tartışılmaz.

Bazıları cinselliği yalnızca erkekler için haz veren bir olay olarak görmektedir. Oysa cinselliği amacı karşılıklı zevk alıp vermektir. Gerçek sevgide karı kocaya sağladığı cinsellik içinde kişinin hakları ön plana çıkmaz. Karşılıklı güvene dayalı, sevginin ifadesi adanmışlık vardır. Cinsellik bağlılığı adeta ruhsal adanmışlığın fiziksel ifadesidir. Hollywood filmleri gibi iki dakikada ortaya çıkan sevgilerin yine aynı çabukluk ve kıvraklık içinde cinselliğe dökülmesi değildir. Gerçek sevgide gerçek tatmin edici ve Allah önünde doğru karı koca cinselliği zaman gerektiren sevgi ilişkisinin sonucudur.

Birbirini yakından tanıyan karı koca eğer doğru anlamda cinselliği algılayıp uygularlarsa, aralarındaki ilişkinin tadı çok daha derin ve anlamlı olacaktır.



4. BİZİM SORUMLULUĞUMUZ CİNSELLİK KONUSUNDA DOĞRUYA ÖĞRETMEKTİR



Dünyamız birçok konuda olduğu gibi cinsellik konusunda da yeterince yanlış bilgi ile dolup taşmaktadır. Kendimizi, eşimizi ve çocuklarımızı bütün bu yanlışlardan korumak hiçte kolay değildir. Ancak korumak aynı zamanda boynumuzun borcudur. Peki, acaba kendimizi ve çevremizi bu yanlış bilgilerden nasıl koruyabiliriz?



a) Her Mesih İsa’ya iman eden Hıristiyan’ın Kutsal Kitab’ın cinselliğe bakışını doğru olarak algılaması gerekmektedir.



b)Cinsel doğruları kiliselerimizde öğretmekten korkmamamız gerekmektedir. Elçi Pavlus’un Korintoslular’a yazdığı mektubu birçok cinsel konuyu içerdiği halde topluluk önünde okunması için yazılmıştır. Bu mektupta bu konular anlatılırken utanma söz konusu değildir. Çünkü konular kilisenin iman yaşamını doğru dürüst yaşayabilmesi için oldukça önem taşıyan konulardır.[10]



c) Aileler kendi çocuklarına Kutsal Kitab’ın cinsellik konusundaki doğrularını öğretmekle sorumludurlar. Ne yazık ki, bu konudan utandığı için birçok aile çekimser davranmaktadır. Çekimserliğe en büyük etken utanma duygusudur. Çocuklar eğer doğru bilgileri kendi ailelerinden öğrenmezlerse doğrudan doğruya dünyadan öğreneceklerdir. Cinsel konulardaki yanlış öğretiş ise ilerde daha büyük utançları beraberinde getirebilir. Bu durumda hangisi daha iyidir. Çocuğa Kutsal Kitab’ın cinsellik öğretişini uygun zamanda ve uygun bir dille anlatmak mı yoksa çocuğun bu bilgileri yalan yanlış dünyadan öğrenmesi mi? Çocuklar aynı zamanda ailedeki sevgiyi de hissetmelidirler. Aslında doğru cinsellik bilgisinin en temelinde çocuğun anne ve babasında birbirlerine karşı gösterdikleri sevgi ve saygı yatmaktadır. Bu tarz sevgi ortamında büyüyen çocuklara bir de uygun zamanlarda Allah’ın istediği cinsellik öğretilirse geleceğin ahlaklı nesli için en güzel temeller atılmış olur.





CİNSEL SAPKINLIKLAR




İnsanoğlu çoğu zaman dünya içinde kendi dünyasını oluşturmakta ve bu dünya içinde oluşturduğu doğrularla yaşamını sürdürmektedir. Oysa evren ve dünya Allah’ındır ve Allah kendi planının uygulayıcısı ve sahibidir. Bu plan içinde insanı yaratmış, bu plan içinde insana vermek istediklerini vermiştir. İnsan için karar verdiği cinsel yaşamı iki karşı cinsin yani kadın ve erkeğin evlenerek, evlilik kurumu içinde ve yaşam boyu aynı eşe sadık kalarak sürdürmelerini istemiştir. Bu biraz önce yukarıda bahsettiğimiz cinsel gücün kanalize edilmesi, sağlıklı bir biçimde eşleri birbirine bağlayan bir aracı olması, eşlerin karşılıklı zevk alması ve soylarını sürdürebilmeleri içindir. Evliliğin dışındaki her tür cinsel ilişkiler Allah’ın isteminin dışında olan ilişkilerdir. Şimdi Kutsal Kitab’ın bu tarz ilişkilere bakış açısına bakalım ve her şeyi görmemezlikten gelen, her şeyi değerlendiren dünyasal bakış açısından kendimizi ayıralım.



1. HOMOSEKSÜELLİK VE LEZBİYENLİK



Bu konu oldukça güncel bir konudur. Dünyanın birçok yerinde eşcinsellerin hakları gibi konular gündeme gelmektedir. Hatta bu ilişkiler o kadar çok yaygınlaşmıştır ki, bazı ülkelerde artık bu ilişkiler günlük yaşamın bir parçası olarak görülür olmuştur. Daha da ileri gidilerek “eşcinsel Hıristiyanlar” gibi bir takım Kutsal Kitap öğretişlerinden uzak ama kendilerini Hıristiyan olarak değerlendiren gruplar oluşmuştur. Bu tarz gruplar gibi düşünen ve kendilerini Hıristiyan olarak değerlendiren kişilerin savları eşcinsel ilişkinin Hıristiyan olmayı engellemediği şeklindedir. İncil’in homoseksüel ilişkileri kabul etmemesi konusunu ise o dönemin çoklu ilişkileri için söylenmiş bir konu olarak değerlendirmektedirler. Oysa Allah öğretisinin netliği karşılığında bu tarz yorumlar oldukça sığ ve aslından uzak yorumlardır.

Kutsal Kitap bu tarz ilişkileri kabul etmemektedir. Bu konudaki öğretiler kültürlerin çok ötesine geçer. Kutsal Kitab’ın hiçbir yerinde eşcinsel bir evlilikten bahsedilmemektedir. Evlilik daima karıyla koca arasında bir beden olma hali olarak değerlendirilmiştir:



“Bunun için insan anasını ve babasını bırakacak ve karısına yapışacaktır, ve bir beden olacaklardır.”

Tek. 2:24



Kutsal Kitap’ta eşcinsel ilişkileri hedef alan ve bu ilişkileri kabul etmeyen birçok ayete rastlamak mümkündür. Şimdi bu ayetlerden birkaçını birlikte görelim:



Tekvin 19:1-13: Bu ayetlerde anlatılan öykü bu konuda oldukça etkin örneklerden biridir. Benzer bir öyküyü Hakimler’in 19.bölümünde de bulmak mümkündür. Bu öyküde Lut’un iki ziyaretçisine toplu tecavüz yapmak isteyen eşcinsellerin durumları gözler önüne serilmektedir. Allah’ın bu şekilde yaşayan ve yaşamakta da ısrar eden bu topluma kızgınlığını Kutsal Kitab’ı okumayanlar bile bilmektedirler:

“O iki melek de akşamlayın Sodom’a vardılar; ve Lut Sodom’un kapısında oturuyordu; ve Lut görüp onları karşılamak için kalktı; ve yere kapandı; ve dedi: İşte, efendilerim, şimdi kulunuzun evine inin, ve geceyi geçirin, ve ayaklarınızı yıkayın, ve erken kalkıp yolunuza gidersiniz. Ve dediler: Hayır, fakat biz geceyi meydanda geçireceğiz, Ve onları çok zorladı; ve onun yanına indiler, ve evine girdiler; ve onlara ziyafet yaptı, ve mayasız ekmek pişirdi, ve yediler. Fakat onlar yatmazdan önce, şehrin adamları, Sodom adamları, her mahalleden gençten ihtiyara kadar bütün halk, evi sardılar; ve Lut’u çağırıp ona dediler: Bu gece senin yanına giren o adamlar nerede: onları bize çıkar, ve onları bilelim. Ve Lut onlara kapıya çıktı, ve arkasından kapıyı kapadı. Ve dedi: Ey kardeşlerim, rica ederim, kötülük etmeyin. İşte, benim ere varmamış iki kızım var; rica ederim, onları size çıkarayım, ve onlara gözünüzde iyi olana göre yapın; ancak bu adamlara bir şey yapmayın; mademki damımın gölgesine geldiler. Ve dediler: Geri çekil! Ve dediler: Bu adam garip olarak geldi, ve kendisini hakim sayıyor; şimdi sana onlardan ziyade kötülük ederiz. Ve adamı, Lut’u çok zorladılar ve kapıyı kırmak için yaklaştılar. Fakat adamlar ellerini uzatıp Lut’u yanlarına, evin içine getirdiler, ve kapıyı kapadılar. Ve evin kapısında olan adamları, küçükten büyüğe kadar körlükle vurdular, şöyle ki, kapıyı bulmak için yoruldular. Ve adamlar Lut’a dediler: Senin burada daha kimin var? damatlarını ve oğullarını ve kızlarını ve şehirde sana ait olanların hepsini bu yerden çıkar; çünkü biz bu yeri harap edeceğiz; çünkü RABBİN önünde onların feryadı büyümüştür; ve RAB onu harap etmek için bizi gönderdi.”

Tek. 19:1-13



Burada eşcinsel ilişkinin ne denli büyük bir günah olarak görüldüğü açıktır. Burada geçen “bilmek” kelimesinin İbranice’sinde anlam doğrudan cinsel ilişki anlamındadır. Lut halkının neyi istediğini çok iyi biliyordu. Bu nedenle kendisi için en değerli olan şeyi kızlarını bile vermeyi önerdi. Çünkü bu iki konuğun Allah tarafından gönderilmiş kişiler olduğunu biliyordu. Bu nedenle varını yoğunu Allah için feda etmeye hazır olduğunu da gösteriyordu. Ama halkın o kadar gözü dönmüştü ki, değil bu sunuyu kabul etmek, kapıları zorlayarak içeriye girmeye çalışıyorlardı. Eğer yalnızca Lut’un ziyaretçilerini görmeye gelselerdi gece geç vakitte gelmelerine, kapıları zorlamalarına gerek olmayacaktı. Ama amaçlarının çok farklı olduğu zaten bu metinde oldukça açık görülmektedir.

Bu bölümü okuduğumuzda toplumsal ahlakın ne seviyelere düştüğünü, emin bir biçimde konuk ağırlamanın bile ne kadar zor olduğunu görmek mümkündür. İncil’in Yahuda bölümünde Sodom ve Gomorra’nın ne hale düştüğü söylenmektedir:



“Bunun gibi, zina eden, doğal ilişki dışında sapıklık yapan Sodom ile Gomorro ve çevrelerindeki kentlerde, örnek olsun diye, sonsuz ateşle cezalandırıldılar.”

Yah. 7



Bu ayette Sodom ve Gomorra’nın neden yok edildiği belirgindir.



Levililer 18:22 ve 20:13:Bu ayetlerde İsrail oğullarının Mısır’dan öğrendikleri cinsel uygulamalarını bırakmalarını ve Kenanlılarla hiçbir cinsel ilişki içine girmemelerini öğretmektedir:



“Kadınla yatar gibi erkekle yatmıyacaksın; menfur şeydir.”

“Ve bir adam kadınla yatar gibi erkekle yatarsa, ikisi menfur şey yapmışlardır.”



Allah’ın gözü önünde aynı cinsten kişilerin ilişki kurması tamamen iğrençtir. Bu tarz ilişkiler bütün halk üzerine suç yüklemektedir.



Romalılar 1:26-27: Bu bölümde elçi Pavlus ahlaksal seçimini yanlış yapan halkın sonuçta ne duruma düştüğünü göstermektedir. Böyle yanlış bir seçim kişileri ve toplumları Allah’tan ve O’nun sözlerinden uzaklaştırmaktadır. Buradaki anlatım homoseksüel ve lezbiyen ilişkilerin doğal olmadığını, sapık ilişkiler olduğunu belirtmektedir. Şimdi bu bölümü birlikte okuyalım:



“Bunun için Allah onları utanç verici isteklere teslim etti. Kadınları, doğal ilişkiyi doğala ters düşen ilişkiye dönüştürdüler. Bunun gibi, erkekleri de kadınla doğal ilişkiyi bırakıp tutkuyla birbirleri için yanıp tutuştular. Erkekler erkeklerle utanmazlık ettiler ve sapıklıklarına yaraşan karşılığı kendi varlıklarında buldular. Allah’ı bilme aşamasına gelmeyi onaylamadıklarından, Allah onları uygunsuz işler yapmaları için onaylanmayan düşünceye teslim etti.”



1.Korintoslular 6:9-10:Elçi Pavlus göklerin Egemenliğini göremeyecek olanların listesini vermektedir. Bu listede homoseksüeller de geçmektedir:



“Hakka aldırmazların Allah hükümranlığını miras almayacaklarını bilmez misiniz? Kandırılmayın. Fuhuş yapanlar, yalancı tanrılara tapanlar, zina edenler, oğlanlar, oğlancılar, hırsızlar, açgözlüler, sarhoşlar, sövücüler, kapkaççılar Allah hükümranlığını miras almayacaklar.”



Burada özellikle Korintoslu imanlılara hitap vardır. Çünkü o dönemin Roma kentlerinin ahlakı oldukça düşüktü ve kiliseyi oluşturan imanlıların geçmişinde yukarıda yazılı listedeki günahlar vardı. Ama Mesih İsa’ya iman ettiklerinde artık her biri yeni insan olmuştu. Eski şeyler geçmiş yeni olmuşlardı. Burada bulunan bazıları Mesih İsa’ya güvenmiş ve artık bağışlanarak yeni insan olmuşlardı. Ama her zaman Mesih İsa’da olanları Şeytan’ın taktiklerine karşı ayık ve uyanık tutabilmek için uyarmak gerekmektedir. İşte elçi Pavlus bu sözlerle bu uyarıyı yerine getirmektedir. Eğer herhangi biri bu listede yazılan günahları devamlı işlerse göklerdeki egemenlikte yer alamayacaktır. Elçi Pavlus’un sözlerinde oldukça büyük bir uyarı ve ciddiyet görülmektedir.

Rab Mesih İsa’ya yürekten inanmış bir imanlı bir homoseksüele nasıl davranmalıdır?

Birinci:Allah bu kişinin yaptığı davranışı onaylamamaktadır. Kutsal Yazılar’da homoseksüel davranış kınanmakta kabul edilmemektedir. Bu Allah’a göre günahtır. Kesin bir şekilde günahtır. Allah günahtan nefret eder. Ama diğer taraftan şunu da bilmekte fayda vardır. Allah’ın günahtan nefret etmesi, günahkardan nefret etmesi anlamında değildir. Allah günahkarları kurtarmak için oğlu Mesih İsa’yı dünyaya göndermiştir. Doğal olarak günahkarları kurtarmak istemektedir. Yani, günahkarı sevmektedir. Yolundan dönmesi için ona yol göstermektedir.

İkinci:Homoseksüelliğe bakarken farklı homoseksüellikler olduğuna dikkat etmemiz gerekir. Homoseksüelliği yaşam tarzı olarak benimseyip, bulundukları durumdan hiç rahatsız olmayan ve gerçekten bu durumlarıyla başkalarına da bunun doğru olduğunu anlatan, başkalarını da bu doğal cinselliğin dışına çekenler farklı bir guruptadırlar. Bir takım aile sorunları, kötü anne baba ilişkileri, sevgisizlik, kötü bir çocukluk dönemi gibi bir takım elde olmayan nedenlerden ötürü, bir rahatsızlık şeklinde homoseksüelliğe düşmüş onlar ise farklı değerlendirilmelidir.

Birinci grup bilerek, isteyerek Allah’ın verdiği cinselliği reddederek homoseksüelliği seçmişler. Üstüne üstlük bu kişiler bu durumdan ötürü hiçte üzüntü duymamaktadırlar. Bu kişiler için yargıyı Allah verecektir. Onların bu durumlarına ancak büyük bir üzüntü ile bakabiliriz. Ama dediğimiz gibi yargılamak, onlara hakaretlerde bulunmak, onları aşağılamak gibi hakiki bir Hıristiyan’a yakışık almayan tavırlar takınmak çok büyük yanlıştır. Çünkü Allah’ımız günahtan nefret eden ama günahkarı seven bir Allah’tır. Biz de, bu kişiler gerçekten dinlemek istiyorlarsa buna göre Allah’ın kurtuluş müjdesini bu kişilerle paylaşmalıyız.

İkinci grup için ise yapacağımız bazı şeyler olabilir. Çünkü bu grup kendi istemleri dışında böyle bir cinsel tercihe itilmişlerdir. Durumlarından hiçte memnun değillerdir. Aksine adeta akıllarını ve ruhlarını bağlayan bir durum vardır. Kaçmak ister ama kaçamazlar. Tam iyileşmeye yüz tutmakta ama yeniden düşmektedirler. Yardım istemekte her zaman bu kişiler için kolay olmamaktadır. Çünkü bu kişilerin birçoğu bu ilişkilerini zaten saklamaktadırlar. Bu kişileri her şeyden önce iyi bir dostluk ilişkisine ihtiyacı vardır. Eğer böyle bir durumda olduğundan eminseniz, onun size açılmasını sağlamanız en büyük yardım olacaktır. Ondan sonra onu gerçekten anlayabilecek bir önder ya da birkaç önder ya da olgun kişi ile birlikte sevgi ile kuşatmak gerekmektedir. İmanlı bir psikolog bu konuda yardımcı olabilir. Sevgi, kibarca yaklaşımlar, imanla, dua ile ona yardımcı olmak bu kişinin gerçekten tam olarak iyileşmesine en büyük etken olacaktır. Bazı durumlarda hormonlarla ilgili sorunlar da olabilir. Bu durumlarda da bir hekim aracılığı ile yardımcı olunabilir.

Allah Sözü’nün homoseksüelliğe karşı olduğunu bilen, Rab Mesih İsa’yı kurtarıcısı ve Rab’bi olarak seçerek ve güvenerek bu davranışlarından vazgeçen homoseksüel yaşam sürmüş kişilere karşı tavrımız da çok önemlidir. Bu kişilere davranışımız, bütün diğer kardeşlerimize olan davranışımızla aynı olmalıdır. Özellikle geçmişlerine bakarak onları değerlendirmek bu kez bizim günaha düşmemize neden olabilir.

Zaten Allah’ın özellikle bir kadınla bir erkeğin evlenmesi üzerinde durması ve bu evliliğin ömür boyu sürmesi fikrini savunması ve cinselliğe ancak bu sınırlar içinde izin vermesi; O’nun diğer cinsel ilişkiler konusunda ne düşündüğüne de açıklık getirmektedir.

Bütün bunları ele alırken gözden kaçırılmaması gereken noktalar vardır:



a) Homoseksüellik en büyük günah ya da bağışlanamaz bir günah değildir. Tabii ki her günah çok ciddi bir sorundur. Kutsal Kitab’ın yapma dediği ve günah olarak ilan ettiği her şey günahtır. Yalan bir günahtır, dedikodu da bir günahtır. Bu ve benzeri bütün günahlar hepsi de günahtır. Evlilik dışı bir erkeğin ya da bir kadının başka bir kişiyle heteroseksüel (yani iki karşıt cinsin ilişkisi) ilişkiye girmesi de aynı şekilde bir günahtır.

b) Yalnızca cinsel günahların değil, her çeşit Kutsal Kitab’a aykırı olan şeyin günah olduğunu akıldan çıkarmamak gerekir. Örnek vermek gerekirse bir başkasının günahlarını yargılamak bile bizim için bir günahtır. Allah kutsaldır. Bu nedenle O’nun çocukları olan bizler Allah’ın kutsallığını yansıtan kişiler olmamız gerekmektedir. Bu bizim gücümüzle olan bir şey değildir. Bu tamamen Allah’ın Ruh’unun bizde işlemesinin sonucu gelişen bir durumdur. Bu nedenle sürekli Allah’a bakmak bu günahların işlenmesinin en büyük engelidir.

c) Allah’ın yolunu izlemek isteyen ve Rab Mesih İsa hakkında öğrenmek isteyen ya da Mesih İsa’ya yeni iman etmiş bir homoseksüele önyargıyla yaklaşmak, O’nu günahkar olarak ilan etmek, küçük görmek çok büyük yanlıştır. Kendimize ve çevremizdeki her kişiye öğretmekle sorumlu olduğumuz gibi bu kişilere de Allah standardını öğretmek büyük sorumluluğumuzdur. Homoseksüel kişinin yapacağı, tövbe etmesi, bağışlanmış olduğunu kabullenmesi ve iyileşmeyi istemesidir. Aynı zamanda kilise içinde gördükleri Allah krallığındaki kardeşliğin getirdiği ilgi ve sevgi çok ama çok önemlidir. Bu iyileşme süresini çabuklaştırdığı gibi kiliseye de büyük bir teşvik verir.[11]



2. TRAVESTİLİK



Travestilik bir erkeğin cinsel sapma nedeni ile kadın giysileri ile, bir kadın gibi davranarak dolaşmasıdır. Böylelikle cinsel anlamda bir heyecan ve doyum aramaktadır. Bu davranışın arkasında birçok psikolojik neden aranabilir. Bu kişinin psikolojisinde oldukça karmaşık bir yapılanma söz konusudur. Allah insanı kadın ve erkek olarak yaratmıştır. Bu iki cins, yaradılışın başında belirgin olarak ayrılmıştır. Cinsellik konusunda Allah’ın görüşü ancak heteroseksüel ilişkiye izin vermektedir. Bu ilişki de ancak evlilik kurumu içinde ve tek bir eşle gerçekleştirilebilecek bir ilişkidir. Oysa eşcinsellik konusunda olduğu gibi travestilikte de Allah’ın kişiye verdiği cinsiyeti kabullenememe söz konusudur.

Şu ya da bu nedenle olsun, isterse bir takım psikolojik rahatsızlıktan kaynaklansın bu tarz davranışlar Kutsal Kitab’ın dışında olan ve Allah’ın hoşlanmadığı davranışlardır. Bu nedenle Eski Antlaşma’da bu konu da ele alınmıştır. Eşcinselliğin reddedildiği gibi travestilik de reddedilmiştir. Yalnız burada da iyi anlaşılması gereken bir konu vardır. Allah eşcinselleri, travestileri reddetmemektedir. Allah’ın reddettikleri Allah’ın standartlarına aykırı davranışlardır:



“Kadının üzerinde erkek esvabı olmayacak, ve erkek kadın esvabı giymeyecek; çünkü bu şeyleri yapan herkes Allah’ın Rab’bin mekruhudur.”

Tes. 22:5



Giyim ve kuşamımızla da Allah’a onur getirmeliyiz. Bu nedenle eğer Allah’a onur getirecek şekilde yaşıyorsak, Allah’a onur getirecek, başkalarının gözünde Allah tanıklığımıza gölge düşürmeyecek şekilde davranmalı ve giyinmeliyiz. Bu ayette de cinsler arasındaki farkın belirgin olarak kalması cinsel sapmaların engellenmesi açısından Allah görüşünü iyi bir biçimde yansıtmaktadır. Bizler Allah çocukları olarak bulunduğumuz çağın erkek ya da kadın giysileri olarak adlandırılabilecek giysilerini giymeliyiz. Günümüzde bazı mağazalarda satılan unisex dediğimiz giysiler vardır. Yani hem erkeğin hem kadının giydiği giysiler vardır. Bunları bu kapsamda algılamak yanlıştır. Çünkü üç aşağı beş yukarı olsun her çağda erkeğin erkeksi olarak giydikleri ve kadının kadınsı olarak giydikleri giyim tarzları bellidir. Bu nedenle giysinin unisex olup olmaması değil, erkeksi ya da kadınsı olup olmamasıdır. Çünkü giyimler aynı zamanda kişinin iç dünyasını da yansıtmalıdır.

Travesti bir kişinin Allah’ı öğrenmesi ve Mesih İsa’yı kurtarıcı ve Rab olarak kabul etmesi yine homoseksüeller gibi aynı yaklaşım gerektirmektedir. Bu kişiler her şeyden önce Allah’ın yarattığı insan kardeşimiz olarak değerlendirilmeli ve kendilerine önyargısız olarak yaklaşılmalıdır. İman ettikten sonra iyileşmeleri için gereken kilise önderlerinin ve cemaatinin yardım etmesi ve Allah’ın halkına katılmaları ve büyümeleri için bütün yollar açılmalıdır. Travesti olan kişinin iman ettikten sonra artık tövbeli bir kişi olarak yalnız yüreğini değil, bütün bu yanlış alışkanlıklarını da düzeltmesi gerekmektedir. Bu iyileşme için itaat eden, sabırla yeni yaşamı uygulamaya çalışan bir kişi olması en büyük önceliği olmalıdır.

Eşcinsellikte ve birçok cinsel sapmalarda olduğu gibi travestilikte de sorunlar çok derin olabilir. Bu durumda tıp ilminden yararlanmak çok önemlidir. Ama tıp ilminden yararlanırken gidilen doktorların Allah’ın kelamına saygı gösteren, en azından Kutsal Kitap öğretisine karşı durmayan doktorlar olması, kişinin bu ruhsal bozukluğundan daha çabuk kurtulmasına ve kilisedeki yerini almasını sağlayacaktır.



3. YAKIN AKRABA İLE CİNSEL İLİŞKİ



Bu tip ilişki dışardan çok görülmemekle birlikte aslında oldukça yaygın olan bir cinsel sapmadır. Bu ilişki aile fertleri arasında gerçekleştiği için toplumlar içinde oldukça gizli kalmaktadır. Ülkemizde de son zamanlarda bu konu üzerinde konuşulmaya başlanmıştır. Çünkü fazla ortalıkta izine rastlanmasa da aslında var olan bir ilişkidir. Bu ilişki içindeki fertlere zaman zaman çok büyük yük olur ve Allah’ın bakış açısında yeri olmayan ilişki çeşitlerinden biridir. Allah’ın yaratma amacından çok ama çok uzakta bir ilişki biçimidir. Bu ilişkide babanın kendi çocukları, kardeşin kardeşlerle, çok yakın akrabaların birbirleri ile olan ilişkisi söz konusudur. Allah’ın aile standardına tamamen karşı gelen ve Allah’ın aile için oluşturduğu yüksek yaşam ve ahlak standardını ortadan kaldırmaktadır.

Levililer 18:6-18’e baktığımızda cinsel ilişkide ilişki kurulamayacak kişilerin listesi verilmektedir. Özellikle ilk sıralamada yer alan kişilerin aile fertleri olması aile içi ilişkinin Allah tarafından yasaklanmış olan ilişki olduğunu görebiliriz:



“Sizden hiç biri kendi yakın akrabasından birine onun çıplaklığını açmak için yaklaşmayacaktır; ben RAB’İM.”

Lev. 18:6



Eski dönemlerde yakın akraba ile cinsel ilişkinin ne kadar yaygın olduğunu o dönemlerdeki kanunlardan anlayabiliyoruz. Hammurabi ve Hitit yasalarında bu tip ilişkilerin yasaklandığını görüyoruz.[12]

Elçi Pavlus’un Korintos kilisesine yazdığı mektupta da bu tarz ilişkilere karşı Pavlus’un görüşlerini okuyabiliyoruz. Özellikle bu mektuptan, üvey annesi ile yaşayan bir kişiye elçi Pavlus’un ne kadar kızdığını görüyoruz:



“Aranızda zina olduğu açık açık duyuluyor. Hem de öylesine bir zina ki, uluslar arasında bile eşine rastlanmaz! Adam babasının karısıyla yaşıyor. Siz de yas tutacak yerde bununla böbürleniyorsunuz. Bu işi yapanın içinizden sökülüp atılması gerekmez miydi?”

1. Ko. 5:1-12



Elçi Pavlus’un bu ilişkiye bu kadar sert yaklaşmasının nedeni özellikle Eski Antlaşma öğretisindeki emirden kaynaklanmaktadır:





“Babanın karısının çıplaklığını açmayacaksın; o senin baban çıplaklığıdır açmayacaksın; çünkü onların çıplaklığı seninkidir.”

Lev. 18:8 [13]



Yukarıda bahsettiğimiz gibi böyle ilişkiler gerçekten günümüzde de oldukça yaygındır. Hatta ülkemizde bile bu tip cinsel ilişki sinsi sinsi ilerlemektedir. Yakın akraba ile cinsel ilişki hem günah hem de kişinin ruhsal yaşamı üzerinde de oldukça büyük bir yük oluşturan bir ilişkidir. Bu ilişki içinde olan kişiler bazen istemeye istemeye olaya katılmış taraftır ve bu nedenle büyük bir ızdırap çekmekte, üstüne üstlük bunu da kimseye anlatamamaktadırlar. Bu kişiler daha sonra evlenseler bile bu tip ilişkinin getirdiği o ruhsal yükü, daha doğrusu cinselliğe yansıyan ruhsal bozukluğu üzerlerinde taşır dururlar. Evlilik yaşamlarında kendilerine sunulan sevgiyi kolayca algılayamaz ve evlilik ilişkisine güvenle yaklaşamazlar.[14] Özellikle ailenin büyük fertlerinin cinsel saldırısı altında kalan küçüklerin bu durumdan etkilenmesi daha kesindir.



4. HAYVANLARLA CİNSEL İLİŞKİ



İnsanların hayvanlarla cinsel ilişkiye girmesi de eskiden beri var olan bir durumdur. Özellikle bu ilişkiler antik dönemde oldukça yaygın ilişkilerdi. Kenanlıların Ugarit yazıtlarına baktığımızda Tanrıların hayvanlarla cinsel ilişkiye girdiklerinden bahsettiğini görürüz. Eski tarihsel Mısır kaynaklarında da yine bu tarz cinsel ilişkinin varlığını öğrenebiliriz. Hatta Ramses II’nin keçiTanrı Ptah’ın oğlu olduğu bile iddialar arasında yer almaktadır.[15] Hitit yasalarına baktığımız zaman insanların koyunlar, inekler ve domuzlar ile ilişki kurabilmelerine izin verildiğini görürüz. Ama bu izin at ve katırlar için verilmemiştir.[16] Bu tarz ilişkiler Kutsal Kitab’ımız tarafından kesinlikle yasaklanmıştır:

“Ve hiçbir hayvanla kendini murdar etmek için yatmayacaksın; ve bir kadın hayvanla yatmak için onun önünde durmayacak; rezalettir.”

Lev. 18:23



Bu gibi ilişkiler Kutsal Kitab’ın birçok yerinde yasaklanmış olarak karşımıza çıkmaktadır. Hatta bu tarz ilişkilere karşı Allah’ın tepkisinin ne denli sert olduğunu şu ayete bakarak anlamak mümkündür:



“Hayvanla her yatan mutlaka öldürülecektir.”

Çık. 22:19 [17]



Genelde kent yaşamı içinde hayvanlarla ilişki konusu çok önemli bir konu olarak gözlemlenmeyebilir. Ama özellikle kırsal kesimlerde bu konunun önemi azımsanamayacak derecededir. Aile fertleri arasındaki cinsel ilişkinin gizli olarak sürüp gitmesi gibi, hayvanlarla ilişki de oldukça kapalı kapılar ardında kalan bir ilişkidir. Kentlerde ise çok az sayıda da olsa evcil hayvanları ile ilişkiye girenler vardır.

Bütün bunlar bir yana aslında Kutsal Kitab’ın Tekvin bölümünde 2:20 “…ve adam için kendisine uygun bir yardımcı bulunmadı...” ifadesinden anlaşılacağı gibi Allah’ın yaratma planı içinde böyle bir ilişkinin yeri bulunmamaktadır. Allah Adem için kadını yaratmıştır. Kadın ve erkek anne ve babasını bırakacak ve birbirlerine yapışacaklar bir beden olacaklardır. Burada hem tek eşlilik, hem de iki karşı cinsin birbirleri ile evlilikleri söz konusudur. Ne aynı cinsler arası, ne aile içi ilişkiler ne de hayvanlarla olabilecek ilişkiler Allah’ın yaradılış planında yer almamaktadır. Buna aykırı olan her davranışın hem fiziksel hem ruhsal anlamda olumsuz sonuçları olacaktır. Allah’ın yasası yarattığı insanı korumak amacıyla bu konuda bir takım düzenlemeleri yapmış bulunmaktadır.





PORNOGRAFİ




Her ne kadar Türkçe bir kelime olmasa da pornografi artık dilimizin içinde anlaşılır bir kelime olarak yerini almıştır. Bunun en büyük nedeni son günlerde oldukça yaygınlaşmasıdır. Bazen medyanın bundan şikayet ettiğini duyarız. Şikayet ettikleri halde pornografinin en çok yayılmasına neden olan araçlardan birinin de yine medya olduğunu görmek pekte şaşırtıcı değildir. Çünkü pornografi ile paranın yakın ilişkisi vardır. İnsanoğlunda yeme içme istemi gibi cinsellik istemi de oldukça baskın bir istemdir. Eğer kontrol altında ele alınırsa, bir nehrin kendi yatağı içinde akması gibi sakin sakin sürer gider. Ama eğer kontrol edilmezse işte o zaman her şey oldukça zordur. Bedenimizle ruhumuz iç içedir. Özellikle ruhumuzu sürekli ve düzenli Allah’ın sözüyle temiz düşüncelerle ve iyi arkadaşlıklarla beslersek, bedeni yönetmek daha kolay gelmektedir. Ama bunun tam tersi ise insana yıkım getirecektir. Eğer cinsellik Allah’ın öğretişi üzerine oturtulmamışsa işte bu konudaki iştah ve istem bizim için zorlu bir geleceği hazırlarken, para kazanma peşinde koşan bir takım insanları da harekete geçirmektedir. Kedinin önüne ciğer atar gibi kişilerin açık saçık resimlerini, öykülerini, fantezilerini dergiler, televizyonlar, İnternet kanalları, filmler gibi birçok görsel yayınlar aracılığı ile bu kişilere sunmaya başlarlar. İşte burada karşımıza Allah’ın yaşam öğretisi için bir başka büyük tuzak, bir başka problem çıkar.

Pornografi, yani insanın cinsel istemlerini kamçılayan, gözle, düşünceyle insanı öncelikle düşünsel anlamda zinaya, günaha teşvik eden yayınların hem kişilere hem de toplumlara getirdiği oldukça kötü sonuçlar vardır. Belki küçük bir an için sağladığı kişisel tatmin güzel gibi görünebilir ama sonuçlara baktığımızda görüşlerimizin değişeceği muhakkaktır:



a) Her şeyden önce insan cinselliğinin saygınlığını ayaklar altına sermektedir: Allah’ın yaratma planına baktığımızda insan cinselliğinin aslında karıkoca arasında çok özel bir sevgi açıklaması, haz, duyguların ifadesi olduğunu görüyoruz. Bu iki karşı cinsten kişinin verdikleri sözle ömür boyu birleşmesinde, bir beden olmasında derin anlam kazanıyor. Oysa pornografi sinsi bir yılan gibi sessizce sokuluyor ve bu iki kişinin arasına birçok kişilerin girmesine, düşüncelerin dağılmasına ve adeta her yerde, her zaman ve her kişiyle çiftleşmeye yatkın zihinlerin oluşmasına neden oluyor. Doğal olarak insanı insansal değerlerden daha aşağı değerlere doğru kaydırmaya başlıyor.



b) Yalnız insan cinselliğinin saygınlığı değil aynı zamanda insanın saygınlığı da ayaklar altına alınmış olmaktadır. Bugün özellikle ticari pazarda kadınların ön plana çıkarılmasının temelinde pornografi yatmaktadır. Kadının Allah’ın planında yeri çok büyük ve önemlidir. İnsan neslinin sürmesinde erkek kadar kadının rolü da vardır. Hatta bir anlamda sağlıklı toplumların oluşmasında kadının anne rolü daha da baskın çıkmaktadır. Oysa pornografi özellikle kadını insan düzeyinden bir meta düzeyine indirmeye zorlamakta ve yalnızca kadına bakışı cinsellikle sınırlamaktadır.



c) Pornografi cinsel fantezilerin gelişmesine neden olur. Karı ve koca arasında sevginin ifadesi, derin yakınlaşması olan cinsellik, pornografi ile fantezi denizine açılmaya başlar. O zaman kişi artık kendi eşiyle değil, düşüncesinde yaşattığı birçok kişilerle hem de farklı biçimlerde ilişkiye girmeye başlar. Oysa Kutsal Kitab’ın bu konudaki görüşü nettir. Rab Mesih İsa özellikle zinanın akılda başladığını dile getirmekte ve buna bir önlem olması içinde bir kadına ya da erkeğe şehvetle göz ucuyla bile bakılmasının zinaya girdiğini açıkça belirtmektedir. Kısacası ben gerçek anlamda Hıristiyan’ım diyen bir kişi için ister plajda olsun, ister bir başka ortamda, isterse sinema izlesin, göz ucuyla bile şehvetli bir bakışa yer veremez. Çünkü İncil’in bu konudaki buyruğu oldukça nettir.[18] Ayrıca işin en kötü tarafı pornografinin bir kötü alışkanlık ve bağımlık haline gelmesi ve sürekli olarak insanı kendi içine çekip durmasıdır.[19] Bu noktada oldukça büyük bir mücadele gerekmektedir. Çünkü bir anlık zevk adeta bütün yaşamı etkilemektedir. Tatminsizlik duygusu derinleşir de derinleşir eşten zevk alma sınırları fantezilerle zorlanır. Doğal olan karı koca arasındaki sevgiye, ilişkiye ve ilişki sıcaklığına artık bir takım resimler, fanteziler hatta fetişler karışmıştır. Bütün bunlar da ne yazık ki Allah’ın yarattığı temiz cinselliği insan eliyle bozmaya neden olmaktadır.



d) Pornografi aynı zamanda cinsel sapkınlıkların temel direklerinden biri olduğu için sürekli cinsellikle meşgul olan zihinler yavaş yavaş kişiyi tatminsizliğe ve cinsel saldırganlığa bile yönlendirmektedir. Zaman zaman olay suç işlemeye hatta çok kötü suçlar işlemeye kadar uzanır. Günümüzde gazetelerimiz bunların örnekleri ile doludur. Birçok tacizcinin, tecavüzcünün sürekli olarak porno okuyucusu olduklarını görmek hiçte sürpriz değildir. Bu dergilerde yazılan fantezi öyküler beyinleri öyle kemirmektedir ki, adeta herkes bu tarz düşüncelere sahipmiş gibi düşünmeye başlarlar. Örneğin: toplu olarak uygulanan cinsellikler gibi Ya da küçük yaşta sapık cinselliğin esiri olmuş kişilerin filmlerinde verildiği gibi. İşte sonuçta bu tarz yayınları izleyen kişi farkında olmadan hastalanmaya başlamış kişidir. Ruhsal anlamda hayal alemine dalmaktadır. Bu hayallerin sonucu da çoğunlukla hüsran olmaktadır.[20] Bütün bunlar bir yana pornografi Allah tarafından verilmiş aile ilişkisinin arasını da açan büyük bir unsurdur. Kişiler aile içinde karı ve kocanın birbirine sadakati ve bağlılığı temeli üzerine yaşamlarını sürdürmektedirler. Karı ve koca karşılıklı sevgilerini birbirlerine vermekteler ve bu sevgi aileyi aile olarak tutmaktadır. Oysa pornografi doğrudan aile düzenine zihin düzeyinde saldırıda bulunmakta ve kişileri sürekli çok eşliliğe yönlendirmektedir. Bu da aileyi bölme yolunda ilk adımın atılmasını sağlamaktadır.

Bütün bu maddeler pornografinin bütün insanlık için ne gibi sorunlar oluşturduğunun yalnızca bir özetini oluşturmaktadır. Özellikle Hıristiyanlar için Allah’ın insana verdiği değeri, insana, aileye, aile için sevgiye verdiği değeri bilenler için pornografi tam olarak bir düşmandır. Şeytan’ın kullandığı bir saldırı aracıdır.



Pornografinin yol açacağı sorunların bazıları:



a) Kişi yasak cinselliklerin dışında tatmin olamayacağını düşünmeye başlamıştır.

b) Suçluluk duygusu arttıkça artar.

c) Artık şehvet düşünceleri kişinin kontrolü altında değildir.

d) Kadınları yalnızca şehvet aracı olarak düşünmektedirler. Bu tarz saplantı yapanlar yalnız erkekler değildir. Her ne kadar cinsel sapkınlıklarda öncelikteki çoğunluk erkeklerde ise kadınlar için de aynı şey geçerlidir.

e) Sürekli bu tarz cinsellikler saplantı oluşturmaktadırlar ve saplantılarda normal olmayan cinsel ilişki deneyimlerine teşvik ederler.



Bu liste Şeytan’ın pornografiyi nasıl kullandığını göstermeye yetmektedir. Bu nedenle elçi Pavlus Korintoslular’a yazdığı mektupta cinsel ahlaksızlıktan kaçmaları gerektiğini açıkça belirtmektedir.[21] Aynı zamanda Filipililer’i ise zihinlerini sürekli olarak temiz ve doğru düşüncelerle doldurmaları konusunda teşvik etmektedir.[22]





MASTÜRBASYON (Kendi kendini tatmin)




Mastürbasyon kişinin kendi cinsel organını cinsel tatmini için kendi başına kullanmasıdır. Yapılan istatistikler 15 yaşın üstünde erkeklerin yaklaşık %90’ı kadınların ise %60’ı yaşamları boyunca en az bir kez bile olsa mastürbasyon yaptıklarını göstermektedir.[23]

Bu konu üzerinde Kutsal Kitap’ta net bir açıklama görmüyoruz. Bu konuda ne bir övgü ne de bir yermeye rastlamıyoruz.[24] Mastürbasyon olayının Kutsal Kitap’ta yer almaması o günün şartlarında evlilik yaşının oldukça aşağılarda olmasından kaynaklanabilir. Çoğu insanlar daha küçük yaşta, tam cinselliklerini tanımaya başlamışken evlendiriliyorlardı. Doğal olarak cinsellik aile içinde yaşanmaya başladığı için cinsel birikimin akla getirdiği kendi kendine tatmin olayı fazla olarak öne çıkmamaktaydı. Oysa günümüzün getirdiği çağdaş yaşam biçimlerinde evlilik yaşı sürekli olarak yukarı doğru çıkmaktadır. Bu da doğal olarak kişilerin cinsel gereksinimlerini karşılama konusunda sorunlarla karşılaşmasına neden olmaktadır. Madem bu konu doğrudan Kutsal Kitap içinde ele alınmamıştır, o zaman ele alınmayan diğer konularda yaptığımız uygulamayı bu konu içinde yapmamız gerekmektedir. Mastürbasyonu Kutsal Kitap çerçevesi içinde değerlendirmemiz ve Allah yasalarına aykırı, günaha düşmeden sürmeye çalıştığımız yaşamımız içinde ele almamız gerekir.



1. DÜŞÜNCE YAŞAMINI TEMİZ TUTMAK



Genelde mastürbasyon fantezilerin, şehvet düşüncelerinin sonucunda gerçekleşmektedir. Oysa Kutsal Yazılar şehvetin günah olduğunu bildirmektedir:



“Onun güzelliğine yüreğinden arzu çekme; ve seni kirpikleriyle yakalamasın.”

Sül. 6:25



Özellikle Rab’bimiz Mesih İsa’nın bu konudaki öğretisi konuya daha da netlik getirmektedir:



“Ama size derim ki, bir kadına istek duyarak bakan herkes o anda yüreğinde onunla zina etmiş olur.”

Mat. 5:28



Mastürbasyonun gerçekleşmesinde şehvet duyguları ön planda olduğuna göre Kutsal Kitap öğretişi ile bu konuda bir zıtlık söz konusudur. Şehvet, kötü düşünceler Mesih İsa’da kurtuluşa ermiş bir kişinin aklından uzak tutması gereken şeylerdir. Düşüncelerimiz arabanın direksiyonu gibi bütün bedeni yönlendirir.

Roma’daki inanlılara teşvik sözü olarak bu konuları düşünmelerinin bile yanlış olacağı söylenmektedir:



“Güne yaraşır biçimde vaktimizi saygıdeğer tutumla geçirelim; içkili, gürültülü eğlence alemleriyle, sarhoşlukla, fuhuşla, soysuzlukla, kavgacılıkla, kıskançlıkla değil. Tam tersine, Rab İsa Mesih’i kuşanın ve bedenin gereksiz tutkularını karşılamayı bırakın.”

Rom. 13:13-14



2. DİĞER BİR NOKTA İSE KENDİMİZİ BİZİ KÖLELEŞTİRECEK OLAN ŞEYLERDEN KORUMAMIZ



Korintos kilisesinden bazı kişiler “ben her şeyi yapmakta özgürüm” gibi bir yanlış öğretişe sahipti. Bizler için her şey faydalı değildir. Gün boyunca kola içemezsiniz, başka gıdalara da ihtiyacınız vardır. Aynı zamanda susadığınız için deniz suyunu da içemezsiniz, çünkü deniz suyu içilmez. Aynen bunun gibi bir şeyi istiyoruz, istek çekiyoruz diye her şeyi kendimize uygun görmemiz de mümkün değildir. Bu nedenle çok dikkat etmeliyiz. Yukarıda anlattığımız gibi özellikle pornografi, mastürbasyon gibi bizim cinselliğimize yöneltilen davranışlarda zevk unsuru, bedensellik ön planda oldukları için bizleri kolayca köleleştirebilirler. Rab Mesih İsa’da kurtulmuşluğu almış olan bizler, Allah’ın Kutsal Ruhu’nun mekanı olan bedenimizde Allah’tan başka hiçbir kimsenin ya da öğretişin ya da davranışın kölesi olamayız. Bu İncil tarafından bizim için yasaklanmıştır:



“Benim için her şey yasaldır, ama her şey uygun değildir. Kuşkusuz, her şey yasaldır; ama hiçbirinin buyruğu altına girmeyeceğim. Yemekler mide içindir, mide de yemekler için. Allah onu da, ötekini de ortadan kaldıracak. Beden de zina için değildir, Rab içindir. Rab da bedenin esenliği içindir. Rab’bi dirilten Allah, kendi gücüyle bizleri de diriltecektir. Bilmiyor musunuz ki, bedenleriniz Mesih’in parçalarıdır. Öyleyse, Mesih’in parçalarını alıp bir genel kadının parçaları mı yapayım? Hiçbir zaman! Yoksa bir genel kadınla bağlantı kuranın, onunla tek beden olduğunu bilmiyor musunuz? Çünkü Kutsal Söz’de şöyle yazılıdır: “İkisi bir tek beden olacak.” Rab’le bağlantı kuran da O’nunla tek ruh olmuştur. Zinadan kaçının. İnsanın işlediği başka her günah beden dışıdır. Ama zina eden öz bedenine karşı günah işler. Hem bedeninizin sizlerde bulunan Kutsal Ruh’un tapınağı olduğunu bilmiyor musunuz? Bu Ruh size Allah tarafından verilmiştir. Kendi kendinizin değilsiniz. Bir değer karşılığında satın alındınız. Öyleyse Allah’ı bedeninizde yüceltin.

1. Ko. 6:12-20



Özellikle psikoloji ile ilgilenen birçok danışman ya da öğretmenin gelişim çağındaki öğrencileri dinlerken kolaylıkla duyabilecekleri bir gerçek bazı öğrencilerde bu deneyimin önü alınamaz bir hal almasıdır. Bu tabi her gelişim çağındaki genç erkek ya da kız için söz konusu değildir. Ama büyük bir kısım gençlerimizde gerçekten önemli bir sorundur.

Bir gün danışmanlık yaptığım üniversite öğrencilerinden biri sorunlarını anlatıyordu. Uzun süre konuştuğumuz halde esas sorunun etrafında dönüp durduğunu hissettim. O bunu bir türlü dile getiremiyordu. Esas sorununun eşcinsel ilişki olduğunu anlamıştım. Sorunun derinine inmeye çalıştım. Sevgisizlik, itilmek, annebabanın çocukla olan yanlış ilişkileri gibi birçok nedenle birlikte mastürbasyona takılıp kalması nedenlerin içinde yer alıyordu. Tek başına gerçekleştirmeye başladığı mastürbasyon sonunda onda yeteri kadar tatmin alamadığı duygusunu oluşturmuştu, bundan sonra da çeşitli yollarla kendini tatmine yeltenmişti. Bu sırada da eşcinsel ilişkiyle karşılaştı ve arkası çorap söküğü gibi gelmişti. İşte bu gördüğünüz yalnızca bir örnek. Daha buna benzer örnekleri çoğaltmak mümkün.

Lise çağlarımızda kendini her gün mastürbasyon yapmakla zorunlu zanneden arkadaşlarımız olmuştu. Bunlar birçok dergilerin de esiriydiler. Sonuçta evlilik yaşamlarına kadar etkiyen birçok sorunlarla cinsel bir yaşama sahip oldular. Genelde toplumumuzun Mesih’i tanımayan bir toplum olduğu düşünülürse bu tarz ilişki karmaşaları içinde yetişen neslin Allah’ın cinsel yaşam için isteminden ne kadar uzak olduğunu açıkça gösterir. Bunun sonuçları da topluma ağır bedeller ödetmektedir. Oysa İncil’e göre Mesih İsa’daki kişiler Mesih’te günaha karşı ölmüşler ve Mesih İsa aracılığı ile Allah’ta yaşama kavuşmuşlardır:



“Bundan böyle günah ölümlü bedeninizde egemenlik kurmasın; öyle ki, bedenin tutkularına uymayasınız. Ne de bedeninizin parçalarını kötülük araçları olarak günaha sunun! Bunun yerine, ölüler arasından yaşama kavuşmuş kişiler olarak kendinizi Allah’a sunun. Bedeninizin parçalarını da doğruluk araçları olarak Allah’a yararlı kılın. Çünkü günah sizlere egemen kesilmeyecektir. Çünkü ruhsal yasa altında değil, kayra altındasınız.

Rom. 6:12-14



3. CİNSELLİĞİ YALNIZCA EVLİLİK İLE SINIRLANDIRALIM



Evlilikteki cinselliğin amacı karı ve kocanın bir beden olmasıdır ve bundan zevk alınmasıdır, hem de onların çocuklarının olmasıdır. Bu birliğin ruhsal ve fiziksel olarak en büyük bağlayıcısı ise hiç kuşkusuz cinselliktir. Daha önce verdiğimiz gibi bu ayetler bu konunun en güzel açıklayıcılarıdır:



“Bunun için insan anasını ve babasını bırakacak, ve karısına yapışacaktır, ve bir beden olacaklardır.”

Tek. 2:24



“Şimdi gelelim bana yazdığınız sorunlara: Erkeğin kadınla ilişki kurmaması iyidir. Ama zinadan sakınmak için her erkeğin kendi karısı, her kadının da kendi kocası olsun. Erkek kadına erkeklik görevini yapmalı, kadın da erkeğe kadınlık görevini yapmalı. Kadın kendi bedenine egemen değildir, erkek o bedene egemendir. Tıpkı bunun gibi, erkek de kendi bedenine egemen değildir, kadın o bedene egemendir. Birbirinize gerekeni vermemezlik etmeyin. Kendinizi duaya adamak için anlaşmaya varıp bir süre ara verirseniz o başka. Ama sonra yeniden bir araya gelin ki, tutkunuzu denetleyememeniz yüzünden şeytan sizi denemesin.”

1. Ko. 7:15



Evlilik içinde eşlerin birbirlerini düşünerek mastürbasyon yapmalarının ahlaki açıdan bir yanlışı görülmemektedir. Bununla birlikte mastürbasyon tek kişinin katılımı ile gerçekleşmektedir. Oysa evlilik içi cinsellikte hedef karı ve kocanın bir beden olması, karşılıklı birbirlerinden zevk alıp vermeleri. Mastürbasyonda kişinin yalnızlığa ya da yalnız olarak kendini tatmin etmesine bir itiş vardır. Bu konuda oldukça uyanık olmak gerekmektedir.

Bütün bunların ışığında her türlü mastürbasyonu bir günah olarak kesip atmamız da doğru olmaz. Çünkü Kutsal Kitap’ta doğrudan bu konuya karşı bir duyarlılık ya da bu konunun günah olduğuna ilişkin bir ayete rastlanmamaktadır. Bununla birlikte diğer Kutsal Kitap öğretileri ile olaya bakıldığında mastürbasyon konusuna oldukça kısıtlı bir alan kaldığı dikkati çekmektedir. Cinsel anlamda uyarımların çok güçlü olduğu zamanlarda geceleri Allah’ın oluşturduğu bedensel rahatlama rüyaları söz konusudur. Bu kişiye hiçbir suçlama getirmeden, kişinin kendi kontrolü dışında gerçekleşen bir cinsel sibop gibidir. Ama her kişinin cinsel dürtüleri eşit seviyede değildir. Bazı kişilerin çok güçlü cinsel dürtüleri vardır. Bu nedenle gece rüyalar bile görse gün içinde aşırı yoğun cinsel uyarıların saldırısı altında kalabilir. Böyle durumlarda çok dar bir çerçevede mastürbasyona müracaat etmek bir kurtuluş gibi görülebilir.

Yine de yukarıda anlattığımız noktalara dikkat edilerek, kölesi olunmaksızın, zihni düşünceyi pornografi ile, şehvet tutkuları ile doldurmaksızın bir sibop olarak bu uygulamaya başvurulabilir. Böylelikle güçlü cinsel dürtüler bastırılmış ve rahatsız edilmekten uzaklaşılmış olunabilir. Hatta belki de kontrol dışına çıkıp kişinin günahkar olmasını engelleyebilecek bir yardımcı unsur da olabilir. Ama yine de bu her şeyde olduğu gibi kontrollü bir biçimde gerçekleştirilmelidir. Aksi takdirde yatağından dışarı taşmış nehir gibi yaşamımızı yıkıcı bir unsur haline gelmesi an meselesidir. Aslında en güzeli kişinin kendi zihinsel ve bedensel enerjisini daha olumlu aktivitelere, sanata, spora, müziğe ve buna benzer yapıcı ve sağlık verici olgulara yönlendirmesidir. Kişi o zaman cinsel saplantılardan, takıntılardan ve şehvet günahından daha kolaylıkla uzak kalabilecektir.

Ayık ve uyanık durmak, her durumda dua ile Allah’a yaklaşmak bir çok konu için çözüm olacaktır. Hiç kuşkusuz birçoğumuzun cinsel anlamda sorunları bulunmakta ve içimizde saklı olarak yıllar boyunca bizle birlikte yaşamaktadır. En iyisi bu sorunları ya da bazen tam olarak öğrenilmemiş konuları bir an önce bilir bir imanlı danışmana, bir bu konuda güvenebildiğiniz, aynı zamanda bilgisi olduğuna güvendiğiniz din adamına, kilise liderlerinize danışmanızdır. Bunlar Rab İsa’da yeni yaşamımızla birlikte açığa çıktıkça daha düzenli bir biçimde hayatımızın içinde olması gereken yerlerde olacaktır.





ŞEHVET




Şehvet insanların içine işlemiş bir biçimde varlığını sürdüren ve kişilerin kendi eşleri dışındakilere cinsel anlamda istek duyarak bakmaları, hayal dünyalarında onlara sahip olduklarını düşlemeleridir. Özellikle insanlar gözlerini kontrol etmekten birçok zaman aciz kalmaktadırlar. Bu konuda erkeklerin çok daha etkin olduğu kesindir. Bu öylesine insanın doğasıyla bütünleşmiş bir hissediştir ki, adeta doğal yaşamın bir parçası gibi karşımıza çıkar. Bu bakışlar, bakışların ardından düşünceler insanı eyleme doğru sürüklemektedir. İşte artık sinsi bir şekilde günah kendi işlevini tamamlamış olur. Rab’bimiz bu konuda bize oldukça keskin uyarılarda bulunmaktadır:



“Zina etmeyeceksin dendiğini duydunuz. Ama size derim ki, bir kadına istek duyarak bakan herkes o anda yüreğinde onunla zina etmiş olur.”

Mat. 5:27-28



Rab Mesih İsa şehvetin özüne inerek şehvetin cinsel ilişki sırasında değil, bu ilişkiden çok önceden başladığını vurgulamıştır. Bütün her şey insanın aklında başlamakta ve düşüncenin derinleşmesi ile eyleme dönüşmektedir. İşte İncil’in burada vermek istediği yalnızca eylemi engellemek ya da eylemi hale yola koymak değil, Allah istemi dışındaki bütün eylemlerin özüne giderek o eylemleri kökünden çıkarıp atmak, sorunun kökünü halledebilmektir.

Bu konuda Kutsal Kitab’a baktığımızda bize çok güzel bir örnek sunulmaktadır. Kral Davut boş kaldığı bir anda evinin çatısında yıkanan kadına bakmaya başladı Bu küçük bakışların ardından çok büyük günahlar birbirini izlemiştir. Bu bakışta kadının ne yaptığı, nasıl davrandığı, ne kadar güzel olduğu hep kral Davut tarafından bir bir düşünceye nakşedilmiş ve sonunda zina etmesine, kadının kocasını öldürmeye kadar uzanan bir günah zincirinin oluşmasına neden olmuştur.[25]

Eğer kral Davut bu düşüncesini sınırlayabilseydi ve dikkatini oradan çekebilseydi bütün bu olanlar olmayacak ve Rab önünde günahın karanlık çukuruna düşmeyecekti. Düşünce de doğan Allah’ın yasakladığı eyleme dönüşmesi günahı oluşturuyor. Allah’ın kitabı İncil’de açıkladığı gibi günahın sonucu da beraberinde ölümü getiriyor:



“Denenmeye katlanan adam mutludur. Çünkü onaylandığında, Allah’ın kendisini sevenlere vaat ettiği yaşam tacını alacaktır. Denenen kişi kim olursa olsun, Ben Allah tarafından deneniyorum demesin. Çünkü Allah kötü şeylerle denenmez. Kendisi de hiç kimseyi denemez. Ne var ki, herkes kendi tutkusunun ayartılması ve kandırması sonucu denenmeye uğrar. Bunun ardından da tutku gebe kalır ve günahı oluşturur. Günahın olgunlaşması ise ölümü doğurur.”

Yak. 1:12-15



Mesih İsa’nın öğretisi bizi gerçekten yaşamdaki en büyük insan zayıflıklarından koruyacaktır. Düşüncenin yenilenmesi. İşte, Mesih İsa’daki yaşamsal devrim bu noktada başlamaktadır:



“Aklınızı ve ruhunuzu tamamen yenileyin.”

Ef. 4:23



Bu yenileyiş kişinin kendi kendine başarabileceği bir durum değildir. Öncelikle Mesih İsa’nın kurtarıcı, Rab olduğunu yürekten kabul etmesi ve güvenmesi gerekir. Böylece Kutsal Ruh kişinin içinde işlemeye başlayacak ve kişinin Kutsal Ruh’unun işlemesine müsaadesi ile kişide bu devrim başlar. İşte, aklın ve ruhun yenilenmesi cinsel alanda da kişinin Allah’ın istemi doğrultusunda cinselliği algılamaya başlaması ve cinselliği evlilik içinde zevkle yaşaması demektir. Bakın diğer ayet ise şöyle söylüyor:



“Özetle kardeşlerim, aklınızı erdemli ve övgüye değer ne varsa ona yorun: Gerçek, saygılı, doğru, pak, güzel, onurlu olan ne varsa.”

Flp. 4:8



Kısacası imanlının aklını erdemli, övgüye değer, gerçek, saygılı, doğru, pak ve güzel olan şeylerle doldurması gerçekten bir alışkanlık edinmesini gerektirmektedir. Bu alışkanlık ancak Allah önünde ciddi bir biçimde kutsal yaşama evet demesine bağlıdır:



“Gözlerimle bir ahit kestim, Ve ben kıza nasıl göz atarım?”

Eyu. 31:1



Burada gördüğümüz Eyub’un kutsal yaşam konusunda, bu yaşam konusunda ne denli ciddi olduğunu görüyoruz. İnanlının şehvet içinde olması birçok açıdan yanlıştır:



a) Yalnızca anlık yasak zevkler peşinde koşmaktadır.



b) İnsanları bir meta gibi değerlendirmeye ve kendi çıkarı için kullanmaya başlar.



c) Sevmek ve paylaşma arzusu daha çok hükmetmek ve sahip olmak arzusuyla yer değiştirir.



d) Sürekli olarak şehvet duyguları ağır bastığı için adeta şehvet kişiyi yönetmeye başlamıştır. Bir put gibi ön plana konmaya başlar ve kişinin enerjisini tamamen alır götürür.



Şehvet konusundan bahsederken kadınların uygun giyim giyme konusuna da değinmemiz oldukça önemlidir. İnanlı erkekler düşüncelerini yenilerken, kadınlar da aynı şekilde hem düşüncelerini pak tutmalı, hem de giysileri ile karşı cinse bu konuda ödün verici olmamalıdırlar. Bu inanlı kadın illa şunu giymeli bunu giymeli demek değildir. Her kültürün hanımlarının kullandığı ölçülü ağırbaşlı bir giyim biçimi bulunmaktadır. Hanımlar aslında neyin normal neyin normalin üstünde olduğunu çok iyi bilmektedirler. Sadece bu konunun hassasiyetini, sorumluluğunu değerlendirebilmeleri yeterlidir. Eğer bir kadın karşı cinsini tahrik etmek için giysiler giyiyor ve bunu sürekli tekrarlıyorsa, bir başka kişiyi şehvet günahına düşürmesini sebep olur.[26] Giysiler konusunda Kutsal Yazılar’ın bakış açısının ne olduğunu birlikte değerlendirelim:



“Kadınlara gelince, saygın, gösterişsiz giyinsinler. Utanılmayacak biçimde, akıllıca süslensinler. En son saç modasıyla, altınla, incilerle ya da pahalı giysilerle değil, Allah sayarlığı savunan kadınlara yaraşır iyi işlerle donansınlar.”

1. Ti. 2:9-10



Burada saygın sözcüğü konuyu yeterince aydınlatmaktadır. Elbette kadın da erkek kadar özgürdür. Ama ne erkek için ne de kadın için özgürlük inancımıza göre günah işlemek demek değildir. Bu nedenle hem inanlı erkeğe hem de inanlı kadına aslında eşit oranda sınırlandırmalar konulmuştur. Erkeklerin zihinleri içindeki şehvet düşünceleri değiştirilmeye çalışılırken diğer yandan da şehveti oluşturacak unsurların da ortadan kalkmasına çalışılmıştır. Görüldüğü gibi bugün ismen Hıristiyan toplumların yansıttıkları sözde Hıristiyan yaşamı, giyimi kuşamı ile İncil aynı şeyleri öğretmemektedir. Burada en son saç modasının günah olduğundan, altın takmanın günah olduğundan bahsedilmiyor kadınların yalnız bunlarla uğraşıp esas donanmaları gereken şeyi ihmal etmeleri engellenmeye çalışılıyor. Yine esas Allah yaşamının öne çıkarılması ve başka şeylerin putlaştırılmasının önüne geçilmeye çalışılıyor.

Gerçek anlamda Rab Mesih İsa’ya iman etmiş Hıristiyan erkeğin aklını, zihnini yalnızca Yaradanı olan ve Kurtarıcısı olan Rab’de tutmasında ve cinsel yaşamıyla da Allah’a onur getirmesinde İncil hassasiyet gösteriyor. Hatta bu hassasiyeti o kadar indirgiyor ki örneğin şu sözlerde bu inceliği görebilmemiz mümkündür:





"Eğer sağ gözün seni suç işlemeye sürüklerse, onu çıkar ve kendinden at! Çünkü senin için bedeninin parçalarından birinin yok olması, tüm bedeninin cehenneme atılmasından daha iyidir.”

Mat. 5:29



Bu sözler oldukça ince, derin anlamı olan sözlerdir. Burada elbette uygulama anlamında gözün çıkarılıp atılması söz konusu değildir. Ama şehvet konusunun ne denli İncil dışı bir konu olduğunu, aynı zamanda sonucunun da ne denli üzücü olduğunu burada görmek mümkündür. Özellikle cinsel denenmenin ilk başlangıç noktalarından biri gözlerdir. Gözler bedenin adeta aydınlatıcısı, zihnin yol göstericisidir. Bu nedenle gözlerin korunması, Allah’ın mekan kurduğu beden tapınağının korunmasıdır.[27] Mezmur’larda kendisini bu konuda temiz tutmak isteyenler için güzel bir öğüt vardır:



“Genç adam yolunu ne ile temizler? Senin sözüne göre onu tutmakla.

Seni bütün yüreğimle aradım; Emirlerinden beni saptırma.

Sana karşı suç etmiyeyim diye, Sözünü yüreğimde sakladım”.

Mez. 119:9-11





DENENMELERİN ÜSTESİNDEN GELMEK




Allah’ımız insan değerlendirmelerinin çok çok üstünde kutsal Allah’tır. Bu kutsallık bizim anlayışımızın üzerinde bir kutsallıktır. Kendisini örnek alarak Oğlu Mesih İsa’da bize sunduğu günahsızlık ve kutsallık örneğini izleyerek bizim de kutsal olmamızı istemektedir. Mesih İsa günahsız olandır.[28] Biz O’nu yüreğimize kurtarıcı ve Rab olarak aldığımıza göre kendi doğamızdan değil, yüreğimizdeki, Mesih İsa’nın doğasından ötürü kutsalız!:



“Mesih’in günahları kaldırmak için belirgin olduğunu biliyorsunuz. O’nda günah yoktur.”

1. Yu. 3:5



Mesih bizim kurtarıcımız olduğuna göre bu konuda dünya üzerinde bakabileceğimiz başka bir örnek yoktur. Kutsallık kendi kendimize başaracağımız bir konu değildir. Ancak Mesih İsa’nın yüreğimizdeki devrimi ile kutsal olmak mümkündür. Kutsallığın başında denenmelerin üstesinden gelme arzusu ve gücü gelmektedir. Şimdi Kutsal Yazılar’ın bu konudaki öğretişine bakalım.



1. DENENMENİN KENDİSİ GÜNAH DEĞİLDİR



Denenme ile günah arasında fark vardır. Denenme başlangıç noktası düşünülürse, günah bitim noktasıdır. Bu anlamda denenmeler bizi günah için teşvik eden, bazen kontrolümüz dışındaki durum ve düşüncelerdir. Bu konuda İncil Şeytan’ın gümürdeyen aslan gibi bizi günaha düşürmek için uğraştığını bildirmektedir. Demek ki, denenmeyi aslanın gümürdemeleri olarak da değerlendirebiliriz. Bu nedenle Allah bizleri bu tarz tahriklere, denenmelere, bizi günaha yönlendirecek her şeye karşı uyarmaktadır:



“Ayık olun, uyanık olun. Düşmanınız İblis kükreyen aslan gibi dolaşarak, yutabileceği birini arıyor.”

1. Pe. 5:8



Şeytan özellikle bizim Allah ile ilişkimizi bozmak için her tür yolu denemektedir. Bu denemeler birçok yolla olur. Ama bilinmesi gereken bu yolların sinsice olduğudur. Denenmenin günahın kendisi olmadığına en güzel örnek Rab Mesih İsa’nın çölde kırk gün boyunca denenmesidir.[29] Bu denenme boyunca Mesih İsa hiç kuşkusuz zor anlar geçirmiştir. Ama burada önemli olan bütün bu denenmeleri günaha düşmeden atlatmasıdır:



“Çünkü baş rahibimiz zayıflıklarımıza yakınlık duymayan bir baş rahip değildir. Tersine, her bakımdan bizim gibi günahla denenmiş, ama günahsız kalmıştır.”

İbr. 4:15



2. DENENMEDEN KAÇMAK GEREKİR



İnsanlar bir takım konularda yeterince bilgi birikimine sahip olduklarında o konuları yakından tanımaya başlarlar. Denenmelerde, Mesih İsa’da ve Allah kelamı üzerindeki yaşamda kolaylıkla tanınmaya başlar. Ama bu bizim ne kadar Allah ile birlikte olduğumuza, ne kadar O’ndan öğrendiğimize bağlıdır. Potifar’ın karısı Yusuf’un yakasına yapışmış, onu günaha düşürmek için zorluyordu. Yusuf’un buradaki davranışı kaçmak olmuştu.[30] Genelde toplum içinde kaçmak korkaklık olarak değerlendirilmektedir. Ama birçok kereler bu konudaki kaçmalar korkaklık değil, gerçekten de Allah’taki irade güçlülüğünün bir göstergesi olacaktır.

Kral Davut’a baktığımızda yine aynı durumla karşılaşıyoruz. Eğer Kral Davut bu durumdan kaçıp kurtulsaydı, çok büyük bir kazanç sağlamış olacaktı. Bu kazanç maddi değerlerle ölçülemez. Bu kadar ruhsal bunalıma, günahın getirdiği yük ve sonuçlara düşmemiş olacaktı.[31] Bu nedenle elçi Pavlus’un Korintoslular’a öğüdü şu olmuştur:



“Zinadan kaçının. İnsanın işlediği başka her günah beden dışıdır. Ama zina eden öz bedenine karşı günah işler.”

1. Ko. 6:18



Allah ile kopuk ilişkilerin temelinde işlenen günahlar yer almaktadır. Samimi Hıristiyan günahtan kaçtıkça Allah ile ilişkisini daha net bir düzeye getirecektir:



“.…ne var ki, herkes kendi tutkusunun ayartması ve kandırması sonucu denenmeye uğrar. Bunun ardından da tutku gebe kalır ve günahı oluşturur. Günahın olgunlaşması ise ölümü doğurur.”

Yak. 1:14-15



Tutkunun ardınca koşmak, demek oldukça ağır noktalara gelinmesi demektir. Bu nokta yukarıdaki ayette çok net bir kelime ile ifade edilmektedir. Ölüm bu ruhsal anlamda kişinin Allah’tan tamamen uzak ve ayrı olduğunu gösterir. Oysa Allah hiç kimsenin mahvolmasını istememekte ve mümkün mertebe kelamı ile insanlığa kurtuluşunu sunmak istemektedir. Oysa insan çoğu zaman kendi ayağı ile düştüğü günah çukurunda kendi kendini ölüme bırakır. Bu birçok zaman araba süren kişinin bile bile yoldaki çukurlara girmesi ve arabanın ömrünü kısaltmasına benzemektedir.



3. DÜŞÜNCELERİN YÖNLENDİRİLMESİ VE EĞİTİLMESİ



Yaşam içinde bizleri yönlendiren düşüncemiz, aklımızdır. Eğer aklımız duru bir kaynaksa, o zaman yaşamımızı da duru bir halde tutacaktır. Eğer aklımız, düşüncemiz birçok kötü düşüncelerle, cinsel fantezilerle ve çirkinliğe yönelik her tür düşünceyle doluysa işte o zaman durum farklı olacaktır. Karışık aklın sergilediği yaşam da oldukça karışık olacaktır. Yeni Antlaşma’da aklımızın duru olmasına yönelik ayetler vardır:



“Öyleyse, kardeşlerim, Allah’ın sevecenliği adına size yalvarırım: Bedenlerinizi diri, kutsal, beğenilir sunu olarak Allah’a sunun. Sunmanız gereken sağlıklı ruhsal hizmet budur. Şimdiki çağın gidişine uymayın. Tersine, anlayışının tazelenmesiyle büsbütün değiştirilmiş insanlar olun. Öyle ki, Allah’ın istemini, neyin yararlı, beğenilir, yetkin olduğunu öğrenesiniz.”

Rom. 12:12



“Güne yaraşır biçimde vaktimizi saygıdeğer tutumla geçirelim; içkili, gürültülü eğlence alemleriyle, sarhoşlukla, fuhuşla, soysuzlukla, kavgacılıkla, kıskançlıkla değil. Tam tersine, Rab İsa Mesih’i kuşanın ve bedenin gereksiz tutkularını karşılamayı bırakın.”

Rom 13:13-14



“Aldanışın yol açtığı tutkular ardından koşarak yıkıma giden önceki yaşayışınıza özgü eski kişiliğinizi atın üzerinizden. Aklınızı ve ruhunuzu tamamen yenileyin; öte yandan Allah’a benzen yaratılan yeni kişiliği kuşanın. Bu yeni kişilik gerçeğe bağlı doğrulukla ve kutsallıkla belli eder kendini.”

Ef. 4:22-24



“Çünkü savaşımınızın silahları dünyasal silahlar değil, Allah gücüyle kaleleri yerle bir edebilecek silahlardır. Bu silahlar yanıltmacaları yerle bir eder. Allah bilgisine karşı duran her büyüklenme duvarını yıkar, her düzeni tutsak edip Mesih’in buyruğuna bağımlı kılar.”

2. Ko. 10:45



Bütün bu ve benzeri ayetlerden çıkan sonuç aklın ruhsal yaşamımızda ne denli önem taşıdığıdır. Eğer akıl günah peşinde koşmuyor ve tamamen temizlik ve paklık içinde kalıyorsa, ruhsal yaşamımız Allah’ın hoşnut olduğu bir rayda devam edecektir. Eğer temizlik ve paklık yerini günaha bırakmışsa, ruhsal ve dünyasal yaşamımız karmaşık ve günah içinde olacaktır. Elçi Pavlus, Filipili imanlıları şöyle yönlendirmektedir:



“Özetle, kardeşlerim, aklınızı erdemli ve övgüye değer ne varsa ona yorun: Gerçek, saygılı, doğru, pak, güzel, onurlu olan ne varsa.”

Flp. 4:8



Bu konuda yalnızca iman üzerinde oturup beklemek yerine gerçekten aklı, düşünce yapısını Allah kelamı ile yönlendirmek, eğitmek gerekmektedir.





4. ŞEYTAN’IN YÖNTEMLERİ KONUSUNDA DİKKATLİ OLMAK



Şeytan bizim zayıflıklarımız yönünde ortam hazırlamaya çalışacaktır. Çünkü O’nun yegane hedefi bizi Allah’tan koparmak ve günahın esiri olmamızı sağlamaktır. Bu nedenle gerçekten ayık ve uyanık olma sorumluluğu bizim üzerimizdedir.

İnsan olarak zayıflıklarımız var. Ama önemli olan bu zayıflıkların Şeytan’ın tahriklerince yönlendirilmemesidir. Örneğin; cinsel konularda zayıfsanız ve birçok cinsel yayını içeren çanak antenler sizi cezb ediyorsa işte dikkat etmeniz gerekiyor. Bu çanak anten aracılığıyla sizi teşvik edecektir. Kendi zayıflığınızda kendi kendinizi denenmeye iteceksiniz ve ondan sonra saatler boyunca pornografinin esiri olup düşüncenizin duruluğunu yitirmiş olacaksınız. Gördüğünüz gibi bu sonu gelmez bir zincir olarak sizi daha kötüye doğru çekip durmaktadır. Pornografi dergileri için de aynıdır. Bazı açık filmler için de geçerlidir. Güzel bir atasözümüz vardır: “Dervişin fikri ne ise zikri de odur” derler. Bu durumu ifade eden uygun bir sözdür. Eğer düşüncenizde gevşek oluyorsanız, işte yavaş yavaş davranışlarınız dünyasallığın bütün iğrençliklerine kayıyor demektir. Burada yalnız aklın, zihnin yönlendirilmesi ve eğitimi değil, aynı zamanda gözlerin de eğitiminin ne denli önemli olduğundan bahsetmemiz gerekir. Gözler de ruhumuzu aydınlatan ve dış dünyanın içimize doğru uzanan giriş kapısıdır. Onların Allah’ın istediği anlamda eğitim ve yönlendirişi de ruhsal ve bedensel yaşamımızın korunmasında çok büyük rol oynayacaktır.



5. DENENMEYE DAYANMA KONUSUNDA BİZİM YEGANE YARDIMCIMIZ RAB’DİR



Kutsal yaşam yaşamak, Allah’ta kurtulmuş bir Mesih inanlısı olarak Allah’ın hoşlanacağı bir yaşam sürdürmek denenmelere sürekli maruz kalmak demektir. Ama Allah bizi her tür denenmede kendi kelamı ve Kutsal Ruh’u ile sürekli desteklemektedir. Aslında yalnız değiliz, bizim durumumuzda olan birçok imanlı olacaktır. Zaten İncil bu nedenle bizi, samimi Hıristiyan’ları bu tarz denenmelerde birbirlerine doğru itmekte ve birbirlerine yardımcı olmayı salık vermektedir:



“Kardeşlerim! Eğer biri suçüstü yakalanırsa, siz ruhsal olanlar yumuşak huylulukla onu doğruluğa getirin. Kendi durumunuzu da göz önünde bulundurun; olmaya ki, siz de günahla denenesiniz. Birbirinizin yükünü taşıyın, böylelikle Mesih’in yasasını uygulayın.”

Gal. 6:12



Yukarıda bahsettiğimiz gibi Şeytan bizim boşluklarımızı sürekli yakalamaya çalışacaktır. Örneğin: öfkemizin sonucunu günahla bitirmeye çalışacaktır. Herhangi bir cinsel etkileşimi yine sonuca yani günaha sevk ettirmeye çalışacaktır. Bu noktada günaha öldüğümüzü, hatırlamalıyız. Aynı zamanda Allah’ın bizimle olduğunu, bedenimizin Kutsal Ruh’un tapınağı olduğunu ve Allah kelamının da baş yardımcımız olduğunu sürekli aklımızda tutmamız gerekmektedir:



“İblis’e fırsat vermeyin...”

Ef. 4:27



“Allah’a bağımlı olun. Öte yandan iblise direnin, o sizden kaçacaktır.”

Yak. 4:7



“Çünkü kendisi işkenceler çekerek denendiğinden, denenenlere yardım edebilecek güçtedir.

İbr. 2:18



Özellikle son ayet Rab Mesih İsa’nın denenmeler konusunda bizi çok iyi bir biçimde anlayabileceğini ve yanımızda bize yardımcı olacağını görüyoruz. Yeter ki, bizler hem ayık ve uyanık olalım, hem de Allah’ımızın sözü doğrultusunda, dua ile haşır neşir ve insanlara Allah’ın müjdesini yalnız sözle değil ama yaşamla da sunabilen kişiler olalım. O zaman bütün bu denenme ve zorlukların üstesinden gelmek ve Allah’a yücelik getiren bir yaşam sergilemek mümkün olacaktır.





BAŞARISIZLIK VE BAĞIŞLAMA




Ya bütün bu öğrenmelerimize, uygulamalarımıza ve dua yaşamımıza rağmen Mesih İsa’da kurtulmuş bir Hıristiyan olarak bir gün düşersek, günah işlersek ne olacak? O zaman Allah ile ilişkimiz doğal olarak bozulacak bozulmasına da orada her şey bitecek mi? Eyvah biz başarısız olduk, en iyisi mi dünyasal yaşayıp gidelim, nasıl olsa Allah’ın istediği yaşamı beceremiyoruz mu diyeceğiz? Hayır, asla. Aslında düşme sonrasında Şeytan bizi muhakkak bu şekilde teşvik edecek ve bizi bulunduğumuz durum içinde sürekli suçlamaya, “bak işte başarısızsın, sen kim Allah ile yaşamak kim? Bu halinle kendini nasıl kurtulmuş bir kişi gibi görebilirsin?” Türünden lafları kafamıza sokuşturmaya çalışacaktır. Oysa Allah’ımız Mesih İsa’da kurtuluşu alan kişilerin bilerek ya da bilmeyerek düşme ihtimallerine karşı yeniden kendilerini toparlayıp kutsal yaşama dönmeleri için çok net bir yol göstermiştir. İkrar, yani hemen Allah önüne gidilerek, günah işlediğini, Allah’ı hoşnut etmeyen bir şey yaptığını ikrar etmek, söylemek ve günahın ne denli Allah’ın hoşlanmadığı bir şey olduğu konusunda hemfikir olarak bağışlanma dilemek demektir. Bakın bu konudaki ayet ne diyor:



“Günahlarımızı açıkça söylersek güvenilir olan ve hakça davranandır; öyle ki, günahlarımızı bağışlar ve bizi her suçtan arıtır.”

1. Yu. 1:9





RUHSAL SOLUNUM




Kısacası Allah, Rab Mesih İsa’da kurtuluş almış insanları için ruhsal bir solunum oluşturmuştur. Eğer her şeye rağmen bilerek ya da bilmeyerek günaha düşerse hemen, vakit geçirmeden Allah önünde günahlılığını görerek, günahını Allah’a söylemek yani adeta soluk vermek, vücuttaki karbondioksiti çıkarmak gibi ve sonra Allah’ın bu konudaki vaadini hatırlayarak bağışlandığından emin bir biçimde Allah’ın Kutsal Ruh’u ile dolmayı istemek, yani soluk almak adeta temiz havayı, oksijeni içine çekmek gibidir.

Yalnız bu hiçbir zaman “öyleyse ben istediğim kadar günah işleyeyim. Nasıl olsa Allah böyle bir sistem oluşturmuş. Af dilerim ve beni bağışlar” şeklinde bir düşünceyi akla getirmemelidir. Çünkü burada insanın zaman zaman sınırlı ve zayıf oluşundan kaynaklanan, birdenbire elinde olmadan yaptığı günahlar ve hatalar için ortaya konmuş bir sistemdir. Yoksa şuurlu bir biçimde sürekli günah işleyip sonra bağışlanma şeklinde bir öğreti asla yoktur:



“Öyleyse ne diyeceğiz? Kayra (Lütuf) çoğalsın diye günah işlemeyi sürdürecek miyiz? Hiçbir zaman! Günaha karşı ölmüş olan bizler bundan böyle nasıl günah içinde yaşayabiliriz?”

Rom. 6:12



Görüldüğü gibi Mesih İsa’nın kanıyla kurtuluşa eren kişi bütün günahlarından bağışlama bulduğu gibi artık günaha da ölmüştür. Yani esas amaç Mesih’teki samimi Hıristiyan’ın günah gücünü kırmaktır. Böylelikle Allah’a yücelik getiren zaferli bir yaşam sürülebilir. Ama insanoğlu çok gelişmiş olduğu halde evren içinde sınırlı ve günahlı bir dünya içinde yaşamaktadır. Ana hedefe rağmen günaha düşme ihtimaline karşı böyle bir ruhsal solunum sistemi getirilmiştir:



“Çünkü baş rahibimiz zayıflıklarımıza yakınlık duymayan bir baş rahip değildir. Tersine, her bakımdan bizim gibi günahla denenmiş, ama günahsız kalmıştır. Onun için, kayra tahtına tam güvenle yaklaşalım. Öyle ki, yardıma gereksinim duyulan dönemde acınılanlar olalım ve kayra (lütuf) bulalım.”

İbr. 4:15-16



Allah’ın lütfu gerçekten harikadır. Bize kurtuluşu bir armağan olarak, karşılıksız sunduğu gibi, bu yolda da düşe kalka yola devam etsek bile bize alnımızın akı ile yolu bitirme şansı verme konusunda elini uzatmakta ve bizlere bir kez daha ne denli bağışlama yüreği olduğunu göstermektedir. Çünkü O’nun özlemi kutsallık, paklıktır. O kendi halkında insanlarının sürekli bunu yaşamlarını istemektedir. Yetersiz ve çoğu zaman küçük çocukların sürekli üstlerini kirlettikleri gibi bizim de kendimizi kirletebileceğimizi bilmektedir ve şefkatli bir anne gibi defalarca bizi yıkayıp paklayıp yeniden ve yeniden yaşam içindeki gündelik akışa bırakmaktadır. O’na yücelik olsun.





ÖZET




Kutsal Yazılar’dan açıkça gördüğümüz gibi Allah’ın özellikle cinsel yaşam için koyduğu düzen oldukça önem taşımaktadır. Eski Antlaşma’da zinaya karşı olan öğretiş, putperestliğe karşılık olarak eşit düzeydedir. Yeni Antlaşma’da ise hem Mesih İsa, hem de öğrencileri sürekli olarak cinsel paklıktan bahsetmişlerdir. Elçi Pavlus cinsel günahları günah sıralamasında hemen hemen baş köşeye oturtmuştur.

Kutsal Kitap insanın cinselliğinde acaba neden paklığı aramaktadır? Çünkü cinsellik Allah’ın yarattığı güzelliklerden biri ve yerli yerinde kullanılmalıdır. Bu nedenle Allah yarattığı cinsel hazzın evlilik sınırları içinde kullanılmasını öğretmektedir. Bu esas Allah’ın doğasına uygun olanıdır. Zaten bu doğa dışında gerçekleşen ilişkilerin çoğunun getirdiği karmaşa Allah’ın bu öğretilerle ne demek istediğini oldukça net olarak göstermektedir. Allah’ın arzusu dışındaki cinsel yaşamların çoğunda sonuç büyük bir hüsranla, kırılma ile, mutsuzlukla ve birçok sorunla noktalanmaktadır.

Bizler Mesih İsa’da aldığımız kurtuluşla kutsal bir yaşam içine girdik. Bu Allah ile adeta yüz yüze bir ilişki içinde bulunmak demektir. Bu nedenle yaşamımızın her noktası etkilenecektir. Cinsel yaşamımızın da temizlik ve paklık içinde, evlilik ilişkisi içinde ve sonuna kadar sağlıklı ailenin temeli tek eşliliği koruyarak olmalıdır.

Gerçek anlamda, Kutsal Kitab’a bağımlı Hıristiyan inancı kolay bir inanç değildir. Allah sevgi Allah’ıdır. Ama aynı zamanda evrenin sahibi olarak her tür yetkiyi elinde bulunduran Allah’tır. Allah alaya alınmaz ve O’nun öğretileri de bütün dünyanın düzeni için büyük ciddiyet taşımaktadır. Bu nedenle cinsel ahlakta Allah’ın kendi inananlarından beklediği oldukça yüksek standartlar vardır. Bu standartların tek amacı paklığı, temizliği, ilişkilerde düzeyliliği korumak ve her tür sapkınlık ve sapıklıklardan, karmaşık cinsel yaşam ve getirdiği öldürücü hastalıklar dahil, ruhsal bunalımlardan halkı korumaktır. Bu nedenle Allah’ın kutsallık anlayışı da, paklık cinsellikte düzey anlayışı da, tek eşli kalma anlayışı da, cinselliği evlilik içinde yaşama anlayışı da dünyanın görüş ve öğretilerine ters düşecektir. Bu konuda dünya sürekli Allah’ın öğretilerini, dolayısı ile bu öğretileri yaşayan bizleri yargılayacaktır.

Bütün bunlar bir yana eğer bizler Allah’ta kurtulmuşluğumuzu gönenmiş kişiler olarak, Allah Kelam’ı ve Kutsal Ruh’un yönlendirdikleri doğrultusunda yaşıyorsak, yaşam biçimimiz içinde cinselliği de Allah çerçevesinde gerçekleştireceğiz. Böylelikle kendimizi her tür utanç, düş kırıklığı, ruhsal bunalım ve hastalıklardan korumuş olacağız. Kutsal yaşam, yaşamın tatlarını, zevklerini tatmamak demek değildir. Aksine kutsal yaşam, yaşamın zevklerini ve tatlarının tadılması gerektiği şekli içinde tatmak yaradılışına ve yaradanına uygun olarak tatmak, aşırılıklardan uzak kalarak yaşam zevklerinin arkasındaki tehlikelerden korunarak tatmayı becerebilmek demektir.





* * *





[1] Bu konu üzerindeki görüşler için “Evlilik ve Aile” ana başlığı altındaki “Bekarlık” konusuna bakınız.



[2] Aynı zamanda Neş. 4:12-15’e bakın.



[3] Brown, Driver and Briggs, English/Hebrew Lexicon, s.187. Bu kelime başka yerlerde de kullanılmıştır: Sül. 7:18; Neş.1:4, 5:1, 7:12; Hez. 16:18; 23:17.



[4]Mat. 19:5, Mar. 10:78, 1.Ko. 6:16, Ef. 5:31.



[5]Özellikle Sül. 57.



[6] Luk. 6:29.



[7] Sül. 57.



[8] Ef. 5:22-32.



[9] Bu aynı zamanda Allah’ın işidir de: Mez. 51; Mez. 139, Eyu. 10.



[10]1. Ko. 5:15; 6:12-20; 7:1-40.



[11] Homoseksüellik konu hakkında daha geniş bilgi “Cinselliğin İyileştirilmesi” Andrew Comiskey, Yeni Yaşam Yayıncılık, 2000, kitapta bulunur.



[12]WC Kaiser, Towards OT Ethics, s. 114.



[13]Tes. 22:30; 27:20.



[14] D Finkelhor & A Browne, A source Book on Child Sexual Abuse, Newbury Park, CA, 19-86.



[15] WC Kaiser, Towards OT Ethics, s. 114.



[16] WC Kaiser, Towards OT Ethics, s. 107.



[17]Lev. 20:15-16; Tes. 27:21.



[18] Mat. 5:28-29.



[19] JK Anderson, Living Ethically in the 90’s, s. 70.



[20]JK Anderson, Living Ethically in the ‘90s, s. 69.



[21] 1. Ko. 6:18.



[22]Flp. 4:8.



[23]Robertson& McQuilkin, Biblical Ethics, (2nd ed), Tyndale, 19-95, s.229.



[24]Mastürbasyonun karşısında yer alanlar Onan’ın günahını bu konuya çekmeye çalışıyorlar (Tek. 38:6-10). Onan’ın günahı aslında mastürbasyon değil, antik bir gelenek olan ölen kardeşin karısıyla evlenme ve ondan soy yetiştirmeyi reddetmesidir (Say. 25:5-10). O dönemde bu yasa çocukların aynı aile içinde büyütülmesine ve mirasın aile dışına çıkmasına mani olmaya yarıyordu. Onan ise tamamen kendi bencil duygularını ön plana çıkararak yasaya karşı davranmıştı. Bu olayın mastürbasyonla ilgisi görülmemektedir. Tohumunu dışarıya dökmesinin altında yatan neden mastürbasyon değil, kardeşine soy yetiştirmek istememesidir ve günah olarak görülen olay budur.



[25]2. Sam. 11.



[26] Bir başka kişiyi günaha düşürmenin günah olduğu Kutsal Yazılar’da belirtilmiştir: Mat. 18:67; Rom. 14:13,15,21; 1. Ko. 8:9-13.



[27] Bundan sonraki bölüme bakın.



[28] 2. Ko. 5:21; İbr. 4:15; 1. Pe. 2:22.



[29] Mar. 1:12-13.



[30] Tek. 39.



[31] 2.Sam. 11.





6. GERÇEK VE YALAN


GİRİŞ





Dünya sürekli olarak bir karmaşa içindedir. Çünkü Allah’ın dünyasını, Allah’ın düzenini bozmaya çalışan Şeytan doğru ile yalanı zaman zaman karıştırıp karıştırıp ortaya koymaktadır. Bazen öyle durumlar söz konusudur ki, doğru ile yanlışı ayırt etmeniz mümkün değildir. Doğru nedir, Yanlış nedir? Dürüst olan şey nedir? Yalan olan şey nedir? Bunları ayırmak çok zordur. Ama her noktada olduğu gibi bu noktada da doğrunun kaynağına yönelmek gerekmektedir. Doğrunun kaynağı her şeyin kaynağı olan Allah’tır. Dünyadaki tek gerçek Allah’ın kendisidir. Durum böyle olunca tek doğru da yine Allah’ın kendisidir.

Eğer gerçeği ve doğruyu net anlamak, dünyayı net olarak algılamak istiyorsak yapacağımız tek şey Allah’ın kendisini anlamamızdır. Allah’ı bilmek gerçeği bilmektir. Allah’ın doktrinini çalışmak gerçeği çalışmaktır.

Bu bölümde özellikle davranışlarımızda ve konuşmalarımızda gerçeklik, doğruluk üzerinde duracağız. Bunun içinde Kutsal Kitab’a göre doğrunun ne olduğunu göreceğiz. Bundan sonra gerçeğin, doğruluğun karşısında yer alan bütün sapmaları birlikte değerlendireceğiz. Bunların içinde dürüst olmayan davranışları, yalanları ve bunlarla birlikte sayılabilecek birçok davranış ve hataları birlikte değerlendireceğiz. Özellikle “doğruluk” yani “gerçek” kavramını Kutsal Kitap temellerine oturtarak öğrendikten sonra bu öğrendiklerimizi güncel yaşama indirgeme üzerinde etütlerde bulunacağız.





KUTSAL KİTAP VE GERÇEK




Eski Antlaşma’da “gerçek” genel olarak güçlü, sağlam, bağımlı, sarsılmaz tarzında anlamlara gelmektedir. Doğruluk güvenebildiğimiz, bağlanabileceğimiz ve üzerine belli yükler yükleyebileceğimiz bir kavramdır. Örneğin; İbrani dilinde bina kolonları için kullanılan kelime ile doğruluk kelimesi aynı kökten türetilmiştir.[1]Doğruluk kelimesi bütün diğer kelimelere tanımlarsa o zaman bu kelimelerin doğrulukla ifade edilen, güvenilen kelimeler olduğunu görebiliriz. Allah Zekeriya’da Allah’a ait kişilerin karakter özelliklerinden bahsederken doğruluğu ön plana çıkarmaktadır:



“Yapacağınız şeyler şunlardır: Herkes komşusuna doğruyu söylesin; kapılarınızda doğruluk ve selamet hükmünü verin; ve kimse komşusuna karşı yüreğinde kötülük kurmasın; ve yalan andı sevmeyin; çünkü bunların hepsi benim nefret ettiğim şeylerdir, RABBİN sözü...”

Zek. 8:16-17



Burada görülen oldukça belirgindir. Doğruluk Allah için bir standarttır. Doğru söylememek, doğru karşısında olmak Allah’ın hoşlanmadığı bir karakterdir. Kutsal Kitab’ın yalnız bu ayetini bile ele aldığımızda doğruluk öğretisinin ne olduğunu görmemiz mümkündür:



“Şöyle ki, dünyada kendisini mübarek kılan adam hak Allah’ı ile kendisini mübarek kılacak; ve dünyada and eden adam hak Allah’ı ile and edecek; çünkü önceki sıkıntılar unutuldu, ve çünkü gözlerimden örtüldü.”

Yşa. 65:16



Bu sözlerde Allah’ın hem karakterinin, hem de sözlerinin doğruluk üzerinde olduğunu göstermektedir. Kral Davud’un sözlerinde de Allah’ın doğru ve ne denli güvenilir olduğunu görebiliriz:



“Ve şimdi, ya Rab Yehova, sen Allahsın, ve sözlerin hakikattir, ve kuluna bu iyi şeyi vadettin;”

2.Sa. 7:28



119. Mezmur’u kaleme alan kişi de Allah’ın sözü üzerinde derin bir biçimde düşünmektedir. Bu kişide Allah’ın sözünün gerçek yalnızca gerçek olduğunu bildiği için tam olarak güvenilebilir olduğunu dile getirmektedir. Allah ağzından çıkan her bir söz gerçektir. Güvenilebilirlikle ilgi olarak, bu bölümde özellikle aşağıdaki ayet bunu çok güzel dile getirmektedir:



“Sözünün topu hakikattir; Ve her adaletli hükmün ebedidir.”

Mez. 119:1-60



Mesih İsa’da öğrencileri için dua ederken Allah sözünün doğru olduğuna tanıklıkta bulunmaktadır:



“Onları gerçek aracılığıyla kendine ayır. Senin sözün gerçektir.”

Yu. 17:17



Buraya kadar gördüğümüz ayetlerin ışığında Allah ile gerçek ve doğruluğun yanyana olduğunu görüyoruz. Allah’ın varlığı, O’nun karakteri tam olarak doğrudur, gerçektir. Allah özünde ve sözünde bize gerçek yansımaktadır.

Eski Antlaşma peygamberlerinin hepsinin gerçek üzerine, doğru üzerine konuştuklarını görüyoruz. Buna karşın insanoğlu birçok kere doğru ve gerçek olandan uzaklaşmayı tercih etmiştir. Bu kişilerin itaatsizliklerinin en büyük sonuçlarından biri artık doğru konuşmamaları ve güvenilirliklerini yitirmeleridir. Bu ruhsal anlamdaki itaatsizlik birtakım sosyal kaosların oluşmasına neden olmuştur. Bu nedenle Allah’ın peygamberleri bu gibi davranışları kınamak için belli öğretişlerde bulunmuşlardır:

“Ve hak geri çevrildi, ve salah uzakta duruyor; çünkü şehrin meydanında hakikat sürçüp düştü, ve doğruluk içeri giremiyor. Evet, hakikat bulunamıyor; ve şerden çekinen kendisini soyduruyor.”

Yşa. 59:14-15



“Ve onlara diyeceksin: Kendi Allah’ı RABBİN sözünü dinlemeyen ve ders almayan millet budur; hakikat yok oldu, ve ağızlarından kesildi.”

Yer. 7:28



“Herkes komşusundan sakınsın, ve hiç bir kardeşe güvenmeyin; çünkü her kardeş çok aldatacak,ve her komşu söz taşıyıp gezecek ve herkes komşusunu aldatacak ve doğruyu söylemeyecekler; yalan söylemeği dillerine öğrettiler; fesat işlemek için yoruluyorlar.”

Yer. 9:46



Yalan ve gerçek birbirine taban tabana zıt iki kavramdır. Biri devreye girdiğinde diğeri devreden çıkar. Özellikle yalan bir kez başlamaya görsün o zaman kişiler arasındaki güven dengeleri bozulmaya ve yavaş yavaş yerini güvensizliğe devretmeye başlar. Güvensizlik ise büyük kargaşaların ortaya çıkmasına neden olur. Yalan üzerine kurulmuş ilişkiler, birbirine güvenemeyen insanlar, birbirine güvensiz insanların alım satımları yavaş yavaş insandan aileye, aileden topluma uzanan bir karmaşa çizgisi oluşturur.

Özellikle Yeni Antlaşma’da birçok kere Mesih İsa sözlerine “Doğrusu sizlere derim ki” sözleri ile başlamaktadır.[2] Bu örneklerde görüldüğü gibi Mesih İsa’nın sözleri aynı Baba’nın sözleri gibi gerçektir. O’nun sözleri daima doğruyu, gerçeği sunmaktadır. Aslında bunun da ötesinde Mesih İsa yalnızca gerçeği öğreten değil, aynı zamanda kendisi gerçektir:



“Yol da, gerçek de, yaşam da Ben’im.”

Yu. 14:6



Rab Mesih İsa, Babası gibi kişide gerçektir. Tek olan Allah’ta Kutsal Üçlüğün üçüncü şahsı olan Kutsal Ruh’ta gerçeğin kendisidir. Bu kavramla ifade edilmektedir. O “gerçeğin Ruhudur.”[3]

Mesih izleyicileri için böyle bir öğretiş neyi ifade etmektedir? Bu ifade oldukça açıktır. Allah gerçektir. Allah Sözü Mesih İsa gerçektir, Allah’ın Ruhu Kutsal Ruh gerçektir. Baba, Oğul ve Kutsal Ruh’ta kendisini açıklayan Tek Allah’a iman eden ve Mesih İsa’nın yüreğinde kurtarıcı ve Rab olarak yaşadığı bir kişide ancak yüreğinde yaşayan Rab’bi gibi gerçeğe uygun olarak yaşamalıdır. Gerçeğin sözcüsü, gerçeğin izleyicisi olmalıdır. Söylediği her şey, yaptığı her şey gerçekle mühürlenmiş olmalıdır.

Eski Antlaşma dönemlerinde insanlar yeminle doğruluklarını tasdik etmeye çalışıyorlardı. Bu yemin adeta konuştukları konuya tanık olarak gösteriliyordu:



“Yine atalara şöyle dendiğini duydunuz: Rab’be karşı ant sorumluluğunu yerine getireceksin.” Ama size derim ki, hiçbir konuda ant içmeyin! Ne gök üzerine ant için çünkü orası Allah’ın tahtıdır. Ne de yer üzerine, çünkü orası O’nun ayaklarının basamağıdır. Ne Yeruşalem üzerine ant iç çünkü yüce hükümranın kentidir.”

Mat. 5:33-37



Eski Antlaşma’da özellikle Allah halkının Allah adıyla yemin etmeleri konusunda bir yönlendiriş vardır.[4]Rab İsa Mesih’in döneminde Yahudiler artık yalnızca Allah adına yeminler etmiyor, tapınak üzerine, gökler üzerine, yer üzerine kısacası yaratılmış birçok nesneyi kendi doğruluklarına tanık olarak kullanıyorlardı. Kendi başları üzerine bile yemin ediyorlardı.[5] Bütün bu yeminler adeta boş sözler olup çıkmıştı. Çünkü bu nesneler tanık olarak gösterilmelerine karşın verilen sözler de çoğunlukla yerine getirilmiyordu. Kısacası yemin esas anlamından çok ama çok uzağa çekilmişti.

İşte bu nedenle Mesih İsa bu iki yüzlülüğü ortadan kaldırmak için kendi inananlarının bu tarz yeminlerle karşı karşıya kalmalarına mani olmak istedi. Çünkü kendisi gerçeğin Sözü, gerçeğin Allah’ıydı. Bu nedenle gerçekten oldukça net bir öğretişle bu ikiyüzlülüğe son verdi.. Mesih İsa kendi inananlarından “evetiniz evet, hayırınız hayır olsun”[6] şeklinde net olmalarını ve yemin adetinden vazgeçmelerini istiyordu. Bu inanlıların akıllarına gelen her şeyi söyleyebilecekleri anlamına gelmemektedir. Aksine inanlıların gerçeği söylemeleri, gerçeğe göre yaşamaları gerekliliği burada vurgulanmaktadır. Her zaman gerçeği söyleyen, verdiği sözleri tutan kişiler için gerçek artık kendi kendine tanıklık etmektedir. İlave sözlere, ek tanıklara gereksinim yoktur. Mesih’in oluşturmak istediği insan, tamamen karakteri gerçek üzerine oturmuş insandır. Artık eski çağların bir takım yeminlerine, sözlerine gerek kalmamıştır. Mesih’teki insan sözüne, özüne güvenilir insandır.

Kral Davud çok ciddi bir biçimde günaha düştükten sonra tövbe üzerine yazdığı mezmurda Allah’ın içsel gerçekliği, doğruluğu istediğini dile getirmektedir:



“İşte, sen gönülde hakikat istersin; Ve bana içimde hikmet bildirirsin..”

Mez. 51:6





KUTSAL KİTAP VE YALAN




Gerçeğin karşılığı yalandır. Yalan tam olarak gerçeğin karşısında yer almaktadır. Allah’ın doğası doğru olduğuna göre, Şeytan’ın doğası da yalandır. Şeytan bütün yalanlar, doğru olmayan her şeyin kaynağıdır. Rab Mesih, kendisine inanmayan Yahudi’lere yaptığı konuşmada yalanın babasının kim olduğunu da söylemektedir. Bunu ifade ederken gerçeğin babasının kimliğini de açıklamaktadır:



“İsa, Allah Babanız olsaydı, beni severdiniz” dedi, “Çünkü ben Allah’tan çıkıp geldim. Kendiliğimden gelmedim. Beni O gönderdi. Ne dediğimi niçin anlamıyorsunuz? Çünkü sözümü dinlemeye dayanamıyorsunuz.” Siz babanız İblistensiniz ve babanızın isteklerini yerine getirmek istiyorsunuz. O başlangıçtan beri katildir, hiçbir zaman gerçekten yana olmadı; çünkü onda gerçek yoktur. Yalan söylerken içinde bulunanı söyler. Çünkü yalancıdır ve yalanın babasıdır.”

Yu. 8:42-44



Bu ayette gördüğümüz gibi Şeytan yalancıların babasıdır. Gerçekten uzak yaşayan, yalan, dolan ve üçkağıtla yaşamını yönlendiren her kişinin bu davranışlarının arkasında Şeytan’ın parmağı vardır. Çünkü karanlıkla aydınlığın birlikte olamaması gibi, gerçekle yalan da bir arada duramaz. Allah’ın aydınlığının yalanların babası olan Şeytan’ın karanlığı ile ilişkisi bulunamaz. Bu nedenle gerçeği söylemeyen, yalanlarla yoğrulmuş her kişi otomatik olarak Şeytan’ın karakterini almaya başlar. Bu nedenle Yuhanna okuyucularını iki tür ruhun varlığı konusunda aydınlatmaktadır. Bunlar gerçeğin ruhu ve yalanın ruhudur:



“Biz Allah’tanız. Bizi Allah’ı bilen kişi dinler. Allah’tan olmayan bizi dinlemez. Gerçek ruhunu ve yalan ruhunu buradan anlarız.”

1. Yu. 4:6



İnanlı için her hareket her davranış Allah’ın gerçeğini yansıtmalıdır. Doğru olmayanı doğru gibi göstermesi, kabul etmesi düşünülemez bile. Birçok Kutsal Yazı metninde Allah doğruluğun en son noktasında yerini almaktadır. Yalan uzaktan yakından O’nun muhatabı değildir:



“Allah insan değil ki, yalan söylesin, Ve insan oğlu değil ki, nadim olsun; O söyler de onu yapmaz mı? Yahut söz verir de icra etmez mi?”

Say. 23:19



“Allah da vaadin mirasçılarına kararının kesin değişmezliğini daha etkin biçimde kanıtlamak isteyince, araya andı koydu. Böylece, değişmezliği kesinlikle bilinen iki kanıtla Allah’ın yalan söyleyemeyeceği belgeleniyor. Kendisine sığınmış bulunan bizlerin bunlarda sağlam avuntu bularak, önümüzdeki umuda sarılmamız amaçlanıyor.”

İbr. 6:17-18

“Allah’ın uşağı, İsa Mesih’in habercisi Pavlus’tan: Allah tarafından seçilenleri Allah sayarlığın gerektirdiği imana ve gerçeği bilme aşamasına eriştirmek için çağrıldım. Bunlar sonsuz yaşam umuduna dayanmaktadır. Hiç yalan söylemeyen Allah sonsuz yaşamı sonsuz çağlar öncesinden vaat etti. Ve özel zamanda bildirinin yayılmasıyla sözünü açıkladı. Kurtarıcımız Allah’ın buyruğu uyarınca bana bu bildiriyi yayma hizmeti güvenle verildi.”

Tit. 1:13



Gerçekten bahsederken bunun yalnızca dünyasal konulardaki gerçekleri konuşmak olarak değerlendirmiyoruz. Gerçek Kutsal Kitab’ın öğretisine inanmak, bu öğretiyi düşünmek, bu öğreti üzerinde yaşamanın tamamıdır da. Demek ki, bu öğretinin dışında düşünmek, bu öğretinin dışında yaşamak, bizi gerçekten uzaklaştıran nedendir. Birçokları Kutsal Kitap öğretisini bir kenara bırakır bırakmaz gerçekten uzaklaşmaya başlamışlardır. Bu da doğal olarak yalanla karşılaşmaya neden olmuştur. Çünkü yalan sinsi bir biçimde Kutsal Kitap’tan uzaklaştıkça bizi sarmaya başlamaktadır. Elçi Pavlus, Roma’da Allah gerçeğinden uzaklaşan kişilerin durumlarını tanımlarken şöyle demektedir:



“Onlar Allah’ın gerçeğini yalanla değiştirdiler; Yaradan’dan çok yaratığa tapındılar, ona hizmet sundular. Allah çağlar boyunca kutlansın.”

Rom. 1:25



Allah’ı samimiyetle izleyenlerin, O’nun kurtuluşunu bulanların yalandan nefret ettiklerini bize yine Allah kelamı göstermektedir:



“Yalandan nefret ederim ve tiksinirim; Fakat senin şeriatını severim.”

Mez. 119:1-63



“Senden iki şey diledim; Ben ölmeden onları benden esirgeme: Sahteliği ve yalan sözü benden uzaklaştır; Bana ne fakirlik ve ne zenginlik ver; Payıma düşen ekmekle beni besle;”

Sül. 30:78



Burada şu soruyu sorabiliriz, acaba doğru olmayan, sahtecilik ve yalan peşinde koşanların sonu ne olacak? İşte, bu sonun ne kadar karanlık olduğunu da yine Kutsal Yazılar’dan görmek mümkündür:



“Yaşam ağacından yemeye hakları olsun ve kentin kapılarından içeri girsinler diye, giysilerini yıkayanlar mutludur. Köpekler, büyücüler, zina edenler, adam öldürenler, yalancı tanrılara tapanlar, yalanı seven ve kullananların tümü kentin dışında kalacak.”

Vahiy 22:14-15



Bu ayete baktığımızda yalancı tanrılara tapan ve yalanı sevenlerin de diğer imansızlıklarının ürünlerini sergileyenler gibi Allah’ın kurtuluşun dışında kaldıkları görülmektedir. Demek ki, Allah kendi seçtiklerinden böyle bir davranışı beklememektedir bile. Ne sözle ne de davranışla Allah’a ait olanların yalanla birlikteliği olamaz, olmamalıdır da. Elçi Pavlus’un Efes’lilere yönelik söylediği sözler bizim için de geçerlidir:



“Böylece yalanı üzerinizden atıp hepiniz soydaşlarınızla gerçeği konuşun. Çünkü birbirimizin parçalarıyız...”

Ef. 4:25





KONUŞMADA GERÇEK VE YALAN




Kutsal Yazılar konuşma dilini çok iyi bir biçimde kullanarak mesajını vermektedir. Örneğin bazen sözcükler mızrak, ok ve kılıçlara benzemektedir.[7] Yakup dili atların ağzına, gemilerin dümenine ve büyük bir ormanı yakabilecek bir kıvılcıma benzetmektedir.[8]Bu örneklerde de verilmek istenilen aynı şeydir; boyutunun küçüklüğüne karşın dilin yapabileceği çok şeyler vardır. Bedenin en küçük parçası olmasına karşın, düşünüldüğünden çok daha fazla zararlar verebildiği gibi bazen çok yapıcı olabilir. Yakup’un dediği gibi dil gerçekten bir transatlantiği yöneten dümen gibidir. Bu nedenle özellikle Allah’a ait kişilerin bu dili çok iyi değerlendirmeleri ve kullanmaları gerekmektedir.



1. DİLİN GÜNAHLARI



Kutsal Kitap bir çok noktada dilin ortaya çıkardığı olumsuz, günaha götüren sonuçlarından bahsetmektedir. Kontrolümüzden uzak dil işlediğimiz pek çok günahın nedenlerindendir.



a) Yalan söylemek

Yalan söylemek gerçek olmayanı başkalarına aktarmak, başkalarını kandırmak için, başkalarını zor duruma sokmak için gerçek dışı sözler söylemektir. Ama her yalan, her aldatan söz aslında doğrudan Allah’ı aldatmaya yöneliktir. Allah yalanı hiç sevmez bu nedenle Kutsal Kitap içinde bu tarz sözlere rastlamak çok normaldir:



“Çalmayacaksınız; ve hile ile davranmayacaksınız, ve birbirinize yalan söylemeyeceksiniz.”

Lev. 19:11



İsrail oğulları Allah’ın vaad ettiği topraklara girmek üzereyken birdenbire yenildiler. Bu yenilgi onları oldukça şaşırtmıştı. Sebebini araştırdıklarında kendi aralarında büyük bir günahın varlığını anladılar. Allah onlara içlerinde bir günahın varlığını bildirdi:



“İsrail suç etti; hem onlara emrettiğim ahdimi bozdular; hem tahsis olunan şeyden aldılar, hem çaldılar, hem gizlediler; hem de eşyaları arasına koydular.”

Yeşu 7:11



Sonunda bu günahın Allah’ın yasaklamasına karşın Akan’ın yağması olduğu anlaşıldı. Bu gerçekten Allah’a karşı aldatıcı bir davranış, bir yalandı. Bu günahın ciddiyetinden ötürü Akan cezalandırıldı. Akan Allah’ı aldatabileceğini düşünmüştü. Buna benzer yalan ve aldatmaları ve sonuçlarının ne olduğunu Yeni Antlaşma’da da görmek mümkündür. Bu kişilerin bu davranışları yalnızca kilise önderlerine karşı değil, aynı zamanda Kutsal Ruh’a karşı alınmaktadır. Bu da oldukça önemli bir sonuç demektir:



“Petros ona “Hananya!” dedi, “Şeytan niçin senin yüreğini böyle doldurdu da Kutsal Ruh’a karşı yalan konuşarak tarladan elde edilen paranın bir bölümünü kendine sakladın? Onu satmadan önce mal kendinin değil miydi? Satıldıktan sonra yine yetkin altında değil miydi? Nasıl oldu da yüreğinde böyle bir iş düzenledin? Sen insanlara değil, Allah’a yalan söyledin.”

Hab. iş. l. 5:34



Hem Eski Antlaşma’da hem Yeni Antlaşma’da Allah’ın yalana ne denli tahammülsüz olduğunu görmemiz mümkündür. Hem Akan hem de Hananya ve Safira yalanları, aldatıcılıkları nedeni ile Allah’ın yargısı ile karşı karşıya geldiler.

Allah’ı hoşnut eden bir yaşam sürdürmek isteyenlere Kral Davud’un güzel bir önerisi vardır:[9]



“Gelin ey çocuklar, beni dinleyin; RAB korkusunu size öğreteyim. Kimdir o adam ki, hayattan hoşlanır, İyilik görmek için uzun günler sever? Dilini şerden, Dudaklarını da hile ile söylemekten tut.”

Mez. 34:11-13



Allah halkının içinde bulunduğu durumdan ötürü Yeremya peygamber büyük bir üzüntü ile yürekten haykırmaktadır:



“Keşke, başım sular, ve gözlerim yaş pınarı olsa da, kavmım kızının öldürülmüş olanlarına gece gündüz ağlasam! Keşke bana çölde bir yolcular konağı olsa da, kavmımı bıraksam, ve yanlarından gitsem! Çünkü onların hepsi zina edeciler, hain alayı. Ve sanki yayları imiş gibi dillerini yalan için kurarlar; ve memlekette kuvvetlendiler, ancak hakikat için değil; çünkü kötülükten kötülüğe gidiyorlar, ve beni tanımıyorlar, RAB diyor.”

Yer. 9:13

Elçi Pavlus’un Koloseliler’e yazdığı mektupta yalancılık ve aldatıcılığin eski yaratılışımızın bir parçası olduğunu dile getirmektedir. Bu huy kesinlikle yeni ademde, yeni yaradılışta olan, Mesih’e samimi bir biçimde iman eden Hıristiyan için söz konusu değildir. İlk yüzyıllarda yaşayan putperest toplumlarda yalan oldukça doğal bir alışkanlıktı. Aslında bu alışkanlık Allah’tan uzak bütün insanlığın alışkanlığıdır. O yüzyılda olan bu yüzyılda da devam etmektedir. Ama Mesih İsa’ya iman eden bir kişi için artık karakteristik özellik tamamen gerçek, doğru olan üzerindedir. Çünkü Allah’ımız gerçek olandır, gerçeğin ta kendisidir:



“Mademki eski insanı yaptıklarıyla birlikte kesip attınız, öyleyse birbirinize yalan söylemeyin. Bunun yerine bilgide yenilenen, kendisini yaratana benzeyen yeni insanı giyindiniz.”





Kol. 3:9-10




İnanlı yalan söylememelidir. Hiç kimseyi aldatmayan bir kişi olarak tanınmalıdır. Günümüzde birçok insan işlerini yalanla çevirmektedir. Özellikle iş dünyasında bu çok büyük bir yaradır. Yalan yalanı getirmektedir. Bunun sonu yoktur. Sonunda öyle bir alışkanlık ortaya çıkar ki, artık gerçeği bile gerçek olarak görmemeye başlarız. Bu daha önce dediğimiz gibi doğrudan Allah’ın karakterine saldırıdır. Allah’ın kutsallığına aykırı düşmektedir.

Bu alışkanlığı edinmiş bir kişinin bundan kurtulması bazen oldukça uzun bir süreç gerektirmektedir. Çünkü yalancı kişiden etkilenen kişiler vardır. Bu kişilerin yeniden güvenini kazanmak hiçte kolay bir iş değildir. İyi ilişkiler de karşılıklı güven üzerinde kurulur.

Aslında bu alışkanlık çocukluk çağında başlamaktadır. Birçok zaman farkında olmadan çocuklarımıza kötü örnek olmaktayız. Örneğin: bazen bizi telefonla arayan kişilerle görüşmek istemiyorsak evde olmadığımızı söylemelerini isteriz. Bu ya da buna benzer örnekler günlük yaşantımızda oldukça çoktur. İşimiz olmadığı halde bize uğramak isteyen kişiyi başımızdan savmak için işimiz olduğunu söyleyiveririz. Oysa yanımızda çok net bir kayıt cihazı gibi gezinen çocuklarımızın olduğunu unuturuz. Daha sonra çocuklarımız bize aynı şekilde yalanlar söylemeye başladıklarında da onlara kızmaya, bu durumdan büyük üzüntü duymaya başlarız. Aslında bu konuda ağaç yaşken eğilir atasözünü anımsamakta büyük yarar vardır.

Bazen de küçücük bir yalandan zarar gelmez şeklinde ifadeler arkasına saklanırız. Hatta son zamanlarda bazı küçük yalanlar için beyaz yalanlar tabiri de kullanılmaktadır. Oysa yalan adeta küçük bir ip gibidir. Bir ip insanı asmaz, öldürmez ama bir ip bir ip daha derken ip oldukça kalınlaşır ve insanı gerçekten boğabilecek bir hale gelir. Bu nedenle yalanın küçüğü ve büyüğü yoktur. Bu noktada Mesih’in bize öğrettiği gibi; evetimiz evet, hayırımız hayır olmalıdır. Böylesine dürüst bir tanıklık, Mesih’in yaşamı için tanıklık olacaktır. Gelecek nesillere imanda sağlam, ruhta ve gerçekte sağlam Rab’de kişiler yetiştirmiş olacağız. Mesih İsa’ya iman ettim diyen her bir kişinin yaşamı bu boyutta olmalıdır.



b) Yalan yere tanıklıkta bulunmak

On Emir’den dokuzuncusu yalan tanıklıkta bulunmayı yasaklamaktadır. Bu konu on emrin içinde yer aldığına göre Allah önünde yalan tanıklığın ne denli büyük bir günah olduğu açıktır:



“Komşuna karşı yalan şahadet etmeyeceksin.”

Çık. 20:16



Allah’ın karakterlerinden biri adil olmasıdır. Yalan tanıklık Allah’ın adil olma karakterine karşıdır. Yalan yere tanıklık Allah adaletini küçük düşürmeye yönelik bir davranıştır. Bu oldukça tehlikeli bir davranıştır. Karşı tarafı mahvetmek için yapılan bir davranıştır. Tek kelime ile günahtır. Adalette tanıklık, doğru tanıklık çok önemlidir. Aslında mahkemeler açısından tanıklık çok büyük önem taşımaktadır. Mesih İsa için ard niyetli insanların nasıl yalan tanıklıkta bulunduklarını görüyoruz. Aslında Yahudiler bu konuda gerçekten bilgi sahibiydiler. Yalan yere yapılan tanıklığın ne kadar büyük bir günah olduğunu biliyorlardı:





“Yalan haber taşımayacaksın; haksız şahit olmak için kötüye el vermeyeceksin. Kötülük için çokluğun peşinde olmayacaksın; ve bir davada adaleti bozmak için çokluğun ardınca saparak söylemeyeceksin; ve fakiri davasında kayırmayacaksın.”

Çık. 23:67



“Davasında, fakirin hakkını saptırmayacaksın. Yalan şeyden uzak ol; ve suçsuzu ve salihi öldürme; çünkü ben kötüyü suçsuz saymam.”

Çık. 23:67



Yukarıdaki ayetlerle Yahudilerin Mesih İsa’yı yalan yere suçlamalarını ve O’nun öldürülmesi için attıkları çığlıkları karşılaştırın:



“Orada toplananların hepsi kalkıp İsa’yı Pilatus’a götürdü. O’nu suçlamaya başladılar. “ Bu adamı ulusumuzu yoldan saptırırken yakaladık” dediler, “Kayser’e vergi ödememizi önlüyor, kendisinin Mesih olduğunu söylüyor, krallık taslıyor.” Pilatus İsa’ya sordu: “Sen Yahudi’lerin Kralı mısın?” İsa, “Söylediğin gibidir” diye yanıtladı. Pilatus baş rahiplere ve topluluğa, Ben bu adamda hiçbir suç bulmuyorum” dedi. Ama onlar ayak dirediler: “Halkı karıştırıyor. Yahudiye’nin bir ucundan öbür ucuna öğretişini yayıyor. Galile’den başladı, bu kente kadar geldi.”

Pilatus baş rahiplerle başkanları ve halkı bir araya çağırdı. Kendilerine şöyle dedi: “Bu adamı halkı yoldan saptırıyor suçlamasıyla bana getirdiniz. Ben de O’nu önünüzde sorguya çektim. Ama öne sürdüğünüz suçlardan hiçbirini bulamadım kendisinde. Herodes de bir suç bulamadı. Bakınız, O’nu bize geri gönderdi. O’nun ölümü gerektirecek hiçbir suç işlemediği ortadadır. Bu nedenle, O’nu dövüp salıvereceğim.”(Her bayram Pilatus onlara bir suçluyu salıvermek zorundaydı.) Ama tümü bir ağızdan bağırıyordu: “O’nu ortadan kaldır! Bize Bar Abbas’ı salıver! Bar Abbas kentte baş gösteren bir ayaklanma yüzünden cezaevine atılmıştı. Üstelik adam da öldürmüştü.”

Luk. 23:15, 13-19



Gördüğümüz gibi Kutsal Kitap yalan yere suçlamaya bu kadar karşı olmasına rağmen Yahudi din adamları, insanları Mesih’e karşı ayaklandırmaktadırlar. Hem de yalan yere suçlayarak bunu yaptılar. Pontus Pilatus de Romalı önder olarak aynı şekilde davranmaktadır. Yani ilginç olan Allah’ın emrine rağmen Yahudi din adamlarının Romalı putperest önderlerle aynı davranmalarıdır.

Yalan yere suçlama olayının en belirgin örneklerinden birini de İsrail krallarından Ahab ve karısı İzebel’in yaptıklarında görüyoruz.[10] Bu olayda sırf kocası Nabot’un elindeki toprakları alsın diye İzebel Nabot’un öldürülmesini sağladı. Bu öldürülme olayı içinde Nabot’u hiç yapmadığı şeylerle suçladı. İzebel sonunda emellerine ulaşmıştı. Ama Allah’ın her konuda olduğu gibi bu konuda da görüşleri oldukça netti. Bu nedenle Ahab ve İzebel bu yaptıklarını oldukça ağır bir biçimde ödediler.

Yalancı tanıklık konusunda daha birçok ayetler bulmamız mümkündür:[11]



“Doğru şahit yalan söylemez; fakat yalancı şahit yalanlar solur...”

Sül. 14:5



“Doğru şahit canlar kurtarır; Fakat yalanlar soluyan hileye sebep olur.”

Sül. 14:25





“Yalancı şahit suçsuz tutulmaz; Ve yalan soluyan kurtulmaz...”

Sül. 19:5



“Yalancı şahit yok olur; Fakat işiten adam daima söyleyebilir.”

Sül. 21:28



“Komşusuna karşı yalancı şahitlik eden, topuz ve kılıç ve sivri oktur.”

Sül. 25:18



Özellikle doğru tanıklık mahkemeler için oldukça büyük önem taşımaktadır. Bu nedenle yanlış tanıklık şiddetle cezalandırılmaktadır. Bu nedenle yanlış tanıklık Kutsal Kitap’ta küfürle eş düzeyde tutulmaktadır:



“Ve benim ismimle yalan yere and etmeyeceksiniz, ve Allah’ının ismini bozmayacaksın; ben RAB’İM…”

Lev. 19:12



Özellikle doğru söz Allah önünde çok büyük önem taşımaktadır. Hele hele Allah’ın adının kullanılmasına rağmen yalan söylemek Allah adaletine tamamen karşı bir durumdur. İşlenilen bir suçu da saklamak büyük bir adaletsizlik örneğidir. Olup biten neyse herşeyi doğru dürüst, olduğu gibi aktarmak işte asıl Allah’ın istediğidir. Kötü bir suç durumunda bu suçu işleyen tanıdığımız, en yakınımız bile olsa bizim tavrımız yine aynı olmalıdır.

Örneğin: bir trafik kazasına neden oldunuz. Kendi öz kardeşimizin sürdüğü bir araba olduğunu varsayalım. Kazadan önce hızlı gittiği için kardeşinizi bir kaç kez uyardığınızı düşünün. Ama bütün bu uyarılarınıza rağmen kardeşiniz diyelim ki size aldırmadı ve sonuçta bu kaza oldu. Burada polisin size sorduğu sorularda gerçek neyse onu anlatmanız gerekmektedir. Gerçek Allah’ta yeniden doğuşunu almış samimi bir Hıristiyan’ın tavrının bu olması gerekmektedir. Kardeşinizin bu kazada verdiği zarar çok büyük olabilir, bu nedenle kendisinin başına gelebilecekler de çok ağır olabilir. Ama Allah’ımızın bizden istediği her durumda gerçek anlamda Allah’ın adaletinin tecellisi için dürüst olmamızdır.



c) İftira

Bir kişiye iftira atmak demek o kişinin halk içindeki imajını zedelemek demektir. Birisine iftira atmak o kişi hakkında doğru olmayan ya da tam doğru olmayan görüşleri başkalarına aktarmak demektir. İftira atan kişi iftira atılan kişinin içine düştüğü durumdan kendine bir yarar çıkarmak amacındadır. İftira etmek dedikodu yapmaktan da kötüdür. Burada dedikodunun iyi bir şey olduğunu söylemiyoruz. Ama iftiranın sonuçlarının dedikodunun sonuçlarından daha da kötü olduğunu söylemeye çalışıyoruz:



“Kavmımın arasında çekiştiricilik edip gezmeyeceksin; komşunun kanına karşı ayağa kalkmayacaksın; ben RAB’bim.”

Lev. 19:16



Güncel gazete haberlerinden bile bazen iftiranın ne kadar değiştirmez sonuçlar doğurduğunu görebiliriz. Yuvaların dağılması, kişilerin işsiz ve ünsüz kalması, kendi canlarına kıymaları ya da birbirlerini öldürmelerine kadar varan sonuçlar iftiranın ne denli kötü olduğunu gözlerimizin önüne sermektedir. Peygamberler Allah halkının içinde bulunduğu günahları sayarlarken iftiradan da bahsederler.[12] Allah, Yeruşalim içinde işlenilmesine izin verilen kötü günahların neler olduğunu açıklamıştı. Bunlar içinde iftiracı adamlar başı çekmekteydiler:



“Kan dökmek için iftiracı adamlar senin içinde idiler; ve dağlar üzerinde yiyenler senin içinde idiler; sende hayasızlık ettiler.”

Hez. 22:9



Süleyman’ın Meselleri bölümün de de yine iftiracılara karşı sözler bulunmaktadır:



“Kini gizleyen adamın dudakları yalancıdır; Ve iftira çıkaran akılsızdır.”

Sül. 10:18



Elçi Pavlus’ta iftiralardan çok çekmiş bir kişidir. Birçok kere öğretişleri sağa ya da sola kaydırılarak yanlış öğretilermiş gibi değerlendirilmeye çalışılmıştır. Elçi Pavlus günahkarların bağışlanmasından bahsederken, bu öğretişlerinin günahkarlara ödünler vermek ya da kişinin günahkarlığının kötü birşey olmadığını savunmak gibi değerlendirilmiştir:



“Öyleyse, “kötülük yapalım ki, bundan iyilik çıksın” savını mı savunacağız?Bazı kimseler böyle asılsız sözler ettiğimizi ileri sürerek bize kara çalıyorlar. Bunları yayanlar hak ettikleri gibi yargılanacaklar.”

Rom. 3:8



Hıristiyanlar’ın çoğu buna benzer iftiralarla karşılaşıp durmuşlardır. Bu birçok kere çağımızda da olmaktadır. Özellikle medya sırf belli okuyucu kitlelerinin dikkatini çekme pahasına bir inancı özünde tam olarak araştırmadan yalnızca iftiralara kulak vererek yargılamaktadır. Aslında birçok iftiraların asılsızlığı yüze vurulabilir ya da mahkemelere gidilerek sonuca varılabilir. Ama aklı başında birçok samimi inanlı bu konuda kendisin hiç alışık olmadığı bir takım karmaşık konuların içine sokmak istememektedir. Bu nedenle birçok iftira karşılık bulmaksızın ortada gezinmekte ve karşılık bulmadığı içinde sanki gerçekmiş gibi kabul görmektedir.

Bizler Hıristiyanlar olarak Allah’ın sunduğu yaşamın tanıklarıyız. Bu nedenle bize iftira edenlere karşı yaklaşımımızı dikkatle değerlendirmemiz gerekmektedir. Duygusallığa kapılarak ne inancımızın temellerini ne de Hıristiyan ahlakını yansıtırız. Bu konuda Hıristiyan davranışına uygun olan “öfkeyle kalkan zararla oturur” atasözünü de dikkatle hatırımızda tutmanın faydası büyüktür. Öfkeyle Allah’tan gelen karakterimizi bırakmak bizi yanlış noktalara getirebilir.[13]



“Ellerimizle çalışan emekçileriz. Sövülürken kutlu kılınıyoruz, saldırıya uğrarken katlanıyoruz.”

1. Ko. 4:12



Aynı zamanda Yakup da inanlıların iftira denen hastalıktan uzak kalmaları için uyarılarda bulunmuştur:



“Birbirinizi yermeyin, kardeşlerim. Kardeşini yeren ya da yargılayan, gerçekte ruhsal yasayı yermekte, ruhsal yasayı yargılamaktadır. Eğer sen ruhsal yasayı yargılıyorsan ruhsal yasanın uygulayıcısı değilsin; tam tersine, yargıcısın. Yasa Koyucu ve Yargıç tektir. Kurtarmaya ve mahvetmeye yeterli olan O’dur. Ama insan kardeşini yargılayan sen kim oluyorsun?”

Yak. 4:11-12



İftira özellikle Mesih’in bedeni olan kilise için bir kanserdir. Bedenin birliğine en büyük zarar verici etkenlerden biridir. Bu nedenle iftira atan kişilere karşı önderliğin hemen harekete geçmesi gerekmektedir. İftira eden kişiler uyarıldıkları halde bu davranışlarından vazgeçmiyorlarsa o zaman bu işin sonu artık disipline kadar gidecek demektir.



d) Dedikodu

Dedikodu iftiranın biraz daha hafif formudur. Eski Antlaşma ve Yeni Antlaşma dilinde dedikodu sözü “hikaye uyduran” ya da “fısıldayan” gibi anlamlara gelmektedir. Dedikodu yapan kişilerin genellikle konuları hep üçüncü şahıslardır. Üçüncü şahısların davranışları, konuşmaları, onların tutumları hep sürekli olarak eleştirilir. Süleyman’ın Mesellerinde dedikodunun kötülüğü, dedikodunun kötü sonuçları dile getirilmektedir. Dedikodu yapılan kişilere güvenmek oldukça zordur:



“Söz taşıyıp gezen adam sır açar; Fakat ruhu sadık olan adam işi örter.”

Sül. 11:13



Dedikodu, birisi hakkında konuşmanın bir adım ötesinde yerini alır, dedikodunun bir adım sonrası ise iftiradır. Bu nedenle bir başka kişi hakkında konuşurken bu konuya dikkat etmek gerekir. Günümüz kiliselerinin samimi atmosferine, birlik ve beraberlik anlayışına en büyük zarar veren dedikodudur. İnsanlar hakkında ileri geri konuşmak, insanları hem de tanıdığımız bildiğimiz insanları malzeme yapmak Kutsal Kitap’la hiçbir şekilde uyum göstermemektedir. Bu nedenle bizler üçüncü şahısları yargılamaya başladığımız anda durup düşünmeli ve yürekten o kişiler için dua etmeye başlamalıyız.

Bunun yanı sıra özellikle kilise disiplinine tabi tutulan kişiler için bazen birkaç söz söylemek önderlerin görevidir. Bu görev yerine getirilirken bile oldukça hikmetli davranmak gerekmektedir. Kişinin disiplin nedeni hiç bir abartıya yer verilmeksizin aktarılmalıdır. Çünkü Allah insanı kendi benzeyişinde yaratmıştır. O zaman bu insan benzeyişine yaraşır bir biçimde ele alınmalıdır. Aksi takdirde dedikodunun sonuçlarına katlanmak zorundayız:



“İğri adam kavga salar; ve çekiştirici adam yakın dostları ayırır.”

Sül. 16:28



Dedikodu, oksijenin ateşi çoğaltması gibidir. Çekiştirmeler, yanlış anlamalar ve tartışmalar sürekli olarak dedikodunun temelinde yer almaktadırlar ve bunların bir araya gelmesi ile gerçekten dedikodu alev alır ve çok kötü sonuçlara doğru hareket etmeye başlar:





“Odun bitince ateş söner; Çekiştirici adamın olmadığı yerde kavga durur. Kor için kömür ve ateş için odun ne ise, Çekişmeyi alevlendirmek için kavgacı adam da öyledir. Çekiştirici adamın sözleri tatlı lokmalar gibidir, ve karnın en derin yerlerine inerler.”

Sül. 26:20-22



Aslında dedikoduda gerçekten ateşi alevlendirecek bir nokta vardır. Başkalarını eleştirmek çoğu zaman insanlara hoş gelmektedir. Bu da tehlikenin derecesini bize göstermektedir. Dedikodu insanın derinliklerine işlemektedir. Zihnin herhangi bir köşesinde eğer dedikoduya müsade edilirse dedikodu yavaş yavaş zihni fethetmeye başlamaktadır. Özellikle boş insanların bir takım meşgalelerden uzak insanların dedikodu illetine daha kolay yakalandıkları bilinen bir gerçektir. Bu nedenle elçi Pavlus Timoteyus’u dullar konusunda uyarmaktadır:



“Bununla beraber evleri gezerek aylak olmağı da öğrenirler; ancak yalnız aylak değil, fakat üzerlerine düşmeyen şeyleri söyleyerek başkalarının işlerine karışan boşboğazlar olurlar. İmdi istiyorum ki daha genç dul kadınlar evlensinler, çocukları olsun, ev idare etsinler, karşı durana sitem için hiç fırsat vermesinler.”

1. Tim. 5:13-14



Bütün bunlar dedikodunun Allah bakış açısından hiç hoş karşılanmadığını göstermeye yeter de artar bile. Bu noktada imanlının üzerine çok büyük sorumluluk düşmektedir. İmanlı mümkün olduğu kadar başkaları hakkında olumlu konuşma gayreti içinde olmalıdır. Ne yazık ki, bazen imanlı kardeşlerimiz bir çok konuda hüküm verip durmaktadırlar. Kişiler söz konusu olduğunda “o aslında iyi bir kişi ama” diyerek dedikodu yapmıyormuş hissi vermeye çalışırlarsa da dedikodu yapmaya başlarlar.. Biz bu konuda kendimizi kandırmaktan şiddetle kaçınmalıyız. Aslında biraz düşünsek neyin dedikodu neyin dedikodu olmadığını ayırt edebilme yeteneğinde olduğumuzu rahatlıkla görebiliriz. Allah adamı kişileri kendisinden üstün tutmasını, başkalarını teşvik edebilmesini bilen kişidir.

Anadolu toplumumuzda genelde erkekler evin dışındadırlar. Hanımlarsa gün boyu ev işleri ile uğraşıp durmaktadırlar. Tabi bu bazı yörelerimiz ya da kentlerde yaşayan kadınlarımız için pek geçerli değildir. Genelde ev hanımları için uzun kış günleri ev ziyaretleri oldukça yaygındır. Hanımlar arasındaki bu samimi gidiş gelişler zaman zaman konuşacak fazla konu bırakmadığı için kişileri dedikoduya itmektedir. Dedikoduyu yalnız hanımların yaptığını söylemek oldukça cahillik olur. Aynı konu erkekler için de geçerlidir. Özellikle kahve kültürüne alışık ve uzun saatler kahvelerde vakit öldüren erkeklerin bazılarının bu konuda bir hayli uzmanlaştıklarını görmek mümkündür. Yine bu durum imanlı için yanına bile yaklaşılmaması gereken bir durumdur.



e) Eleştiri

Eleştiri aslında toplumsal hayatın kanseridir diyebiliriz. Birçok insan bu hastalığa yakalanmış durumdadır. Sürekli olarak kendi değer yargılarına göre başkalarını yargılar, eleştirir dururlar. İncil’e göre Allah insanının başkalarını yargılaması kendilerinin de aynı yargıya hedef olabileceklerini öğretmektedir. İnsanoğlu Allah benzeyişinde yaratılmış olmakla birlikte günaha düşmüşlüğü ile de birbirine benzemektedir. Bu günahlılığıyla insanların birbirlerini eleştirmeleri konusunda da kendini gösterir ve insanı kendi benliği içinde eleştiriye mahkum eder. Eleştiren insan eleştirilir. Kısacası hem eleştirir hem eleştirilir. Mesih İsa bu konuda da mükemmel insanı oluşturma arzusunda kişinin başkasını eleştirmesi konusunda uyarıyor:



“Hükmetmeyin ki, hükmolunmıyasınız. Çünkü ne hükümle hükmederseniz, onunla hükmolunacaksınız; ölçtüğünüz ölçü ile de size ölçülecektir.”

Mat. 7:12



Bazen kişiler inanç konusunda da birbirlerini eleştirir dururlar. Eğer bu konulara bir kaba konsa çoğu gerçekten de ceviz içini dolduracak kadar değer taşımamaktadır. Buna karşın çok kötü sonuçlar da doğurabilirler. Elçi Pavlus bu nedenle halkı şöyle uyarmaktadır:



“Fakat sen, niçin kardeşine hükmediyorsun?ve yahut sen, niçin kardeşini hor görüyorsun? Çünkü hepimiz Allah’ın hüküm kürsüsü önünde duracağız. Çünkü yazılmıştır: Rab diyor:Hayatım hakkı için, her diz önümde çökecek, Ve her dil Allah’a ikrar edecektir. İmdi öyle ise, her birimiz kendisi hakkında Allah’a hesap verecektir. Bunun için birbirimize artık hükmetmiyelim; fakat daha ziyade kardeşe tökez yahut sürçme taşı koymamağa hükmedin.”

Rom. 14:10-13



Görüldüğü gibi kilise aslında bütün eleştirilere karşı bir kalkan gibi olmalıdır. Mesih İsa’nın öğretişlerinde imanlıları adeta gözle ya da görmeye meyilli gönül gözlerini köreltmiş kişiler olmalıdır. Her ne kadar uygulamada bu çok net bir biçimde görülmese de esas arzu edilen budur. Mesih İsa’nın tam anlamı ile istediği Rab’de kurtuluş, yaşamda Allah’ta yaşam sürdüren insanı oluşturmaktır. Oysa Şeytan bunun tam aksini gerçekleştirmek için elinden geleni yapmaktadır. Günümüz topluluklarının etkileyici konulardan biri de eleştiridir.

Eleştiride bulunan kişilerin büyük bir çoğunluğu eleştirinin temelini tam olarak bilmemektedir. Eleştiriye neden olan temeller bilinmediği halde eleştiriyi sürdürmek gerçekten de Allah çocuğuna yakışmayan bir durumdur. Bu gibi eleştiriler de dedikoduda olduğu gibi büyük bir problem getirmektedir. Allah topluluğu Allah’ın kutsallığına yakışır bir biçimde sürekli olarak Allah tanıklığı içinde bulunan bir topluluk olmalıdır. Bu kutsallığı bozmaya yönelik bir çok konunun yanında dedikodu gibi eleştiri de büyük bir rol oynamaktadır.

Eleştiri her zaman dedikodu formunda olmayabilir. Yapıcı olan eleştiriler de vardır. Ama önemli olan yapıcı olan eleştirinin gerçekten olumlu amaçla ve yerli yerinde yapılmış olmasıdır. Gerçekten iyi bir öğretmen, iyi bir önder, iyi bir aile reisinin eleştirinin nerede ne zaman yapılması gerektiğini bilmesi gerekir. Bunlar gibi sorumlu kişiler karşı tarafı bina etmeyi amaçladıkları için eleştirilerinin temelinde hep bu gerçek bulunmaktadır. İnsanları teşvik etmek, onların hatalarını düzeltmek istemek, onları gerçekten yükseltmek, onları asıl olabilecekleri düzeyde görmek ve bu nedenle yapıcı eleştirilerde bulunmak aynı zamanda iyi bir ahlak örneğidir. Bizler kişileri eleştirmeye başladığımız zaman arka planda neler düşündüğümüzü iyi değerlendirmeliyiz. Acaba gerçekten iyi ve olumlu bir nedenle mi karşımızdaki kişiyi eleştiriyoruz? Bunu düşünmek bizim ahlak anlayışımızı da geliştirecektir. Yeter ki eleştiriyi kullanmayalım. İnsanoğlu’nun herkesi ve her durumu kullanmaya meyilli olması bu konuda da bizi zaman zaman ukala davranmaya itmektedir. Her konuyu ve her durumu eleştirmemize neden olmaktadır. Bazen hiç üzerimize vazife değilken olup olmadık yerde başkalarının yaşamlarına müdahale ederiz. Bu olumlu eleştiri değildir. Yalnızca ben olumlu eleştiriciyim maskesini kullanarak yine durumu dedikoduya, başkasını küçültmeye, başkasını ezmeye yeltenmektir.



f) Yalanın diğer yüzleri

Birçok ülkelerde avcı öyküleri vardır ve bu öykülerin çoğu dilden dile insanları dolaşır durur. Çoğu avcı öyküleri gerçeğin oldukça abartılmış halleridir. Abartı da her ne kadar bize tatlı gibi gelse de yalanın bir başka biçimidir.

Bazen kendi yaşamlarımız, ekonomik durumumuz hakkında başkalarının bilmelerini istemediğimiz zamanlar olur. Bu nedenle hiç neden olmaksızın yalana baş vurmaya başlarız. Aslında bunları kendi kendimize yalan olarak bile değerlendirmeyiz. Çünkü o kadar yaşamımıza işlemiştir ki, sabahtan akşama kadar sık sık başvurduğumuz bir yöntem olduğu için artık yalan, yalan olmaktan, Allah önünde günah olduğu halde, adeta bizim gözümüzde günah olmaktan çıkmıştır. Bu iş hayatında kazanç sağlamak için, ticari görüşmelerde başvurduğumuz ufak tefek yalanları ya da gerçekten büyük yalanları, sahtecilikleri de kapsamaktadır. Aslında çok net söylemek gerekirse yalan yalandır. Yalanın küçüğü de yalanın büyüğü de yalandır.

Yalanın yüzleri arasına yağcılığı da eklemek gerekir. Bu günümüzün hemen hemen her toplumunda ve toplumun her kesiminde geçerlidir. Özellikle başkalarından beklentileri olan kişilerin başvurduğu bir yöntemdir. Mesih İsa’ya iman eden kişinin yaşamında bu ve benzeri hiçbir davranışın yeri olmamalıdır. Biz insanları gerçekten sevgiden övmek istiyorsak, övmeliyiz, gerçekten onların meziyetlerini takdir etmek istiyorsak, konuşmalı, bu sevgimizi, bu övgümüzü onlara aktarmalıyız. Ama inanmazsak, güvenmezsek, samimi olmayan bir biçimde yalnızca çıkarımız olursa insanlara bir şeyler söylememeliyiz.

Davranışlarımızla sözlerimiz arasında büyük bağlantılar vardır. Zaman zaman bu bağlantılar bağlantısız bir hale gelir. Bu durumda gerçek olan yaşam düzenimizin, ahlak anlayışımızın ne kadar birbirini tutmadıklarını gösterir. Allah’a ait kişi özü sözüne uyan, doğru, dürüst olan kişidir. Bu yalnız bir konu için değil, her konu için geçerlidir.



2. KONUŞMANIN DOĞRU KULLANIMI



Bu konuda bizler bütün insanlar gibi büyük zorluklar yaşıyoruz. Kilise ortamında, imanlıların birbirleriyle olan ilişkilerinde hep konuşma, sözler bazen onarılamaz sorunları da beraberinde getirip duruyor. Oysa Kutsal Kitap sözlerimizden ötürü yargılanacağımızı da bizlere hatırlatmaktadır:



“Ve ben size derim: İnsanlar söyleyecekleri her boş söz için hüküm gününde hesap vereceklerdir. Zira kendi sözlerinle suçsuz, ve kendi sözlerinle suçlu çıkarılırsın.”

Mat. 12:36-37



Bu ayet oldukça güçlüdür. Dilin küçük bir organ olmasına karşı yanlış kullanılması sonucu başımıza açtıkları dertler bellidir. İnsan öğrenen bir canlıdır. Yüce Yaratıcı bize muhteşem bir akıl vermiştir. Birçok şeyi öğrenen insan kendi dilini nasıl kullanabileceğini de öğrenecektir. Yeter ki bu konuda dua ve imanla hareket etsin. Burada bize yardımcı olabileceğini düşündüğümüz bir kaç adımı sıralamakta fayda olduğunu görüyoruz:



a) Sözlerimiz daima doğruyu yansıtmalıdır

Güven çok önemlidir ve güvenin ucunda dil bulunmaktadır. Bu nedenle toplum ilişkilerinde kişinin sözüne güvenilirlik adeta temel bir esastır. Güvenin olmadığı yerde sorunlar ve kargaşalar ortaya çıkmaktadır. Elçi Pavlus’un bu konuda Efes’lilere söylediklerine kulak verelim:



“Bunun için yalanı bırakarak her biriniz kendi komşusu ile hakikati söyleyin; çünkü birbirimizin azasıyız.”

Ef. 4:25



b) Sözlerimiz her zaman başkalarını bina edici olmalıdır

Her bir inanlının üzerine düşen görev, söylediği sözlerle karşı tarafı gerçekten bina etmesidir. Her zaman, her yerde başkaları hakkında konuşmayan, gerçek anlamda bina edici olup, eleştiride bulunmayan, ağzından yalan ya da abartı çıkmayan kişiler, Mesih’te yaşayan sağlıklı bir toplumun oluşmasında büyük katkıları olan kişilerdir. Daha doğrusu Allah’ın bu konudaki istemi doğrultusunda davranan kişilerdir:



“Ağzınızdan hiç fena söz çıkmasın, fakat işitenlere inayet vermek üzre lazım olan Bünyan için iyi olan ne ise, onu söyleyin.”

Ef. 4:29



Elçi Pavlus’un Selanikliler’e söylediği sözlerde de bu görülmektedir:



“Bunun için, yapmakta olduğunuz gibi, birbirinizi teselli edin ve birbirinizi bina edin.”

1. Se. 5:11





c) Sözlerimiz Allah ve insanlar arasında bir ilişki oluşturmalıdır

Kutsal Kitab’ın gerçekleri hakkında konuşan, Allah’ı anlatan, O’nun çağrısını başkalarına duyurmaya gayret eden ağızlar ne hoş ağızlardır. Bu insanlar Allah çocukları olarak Allah tarafından zaten özel olarak meshedilmekte olanlardır. Konuşmanın en güzeli Allah’ı insanlara açıklayan, O’na seslenen, O’nu çağıran konuşmalardır. Elçi Pavlus Romalılar’da bu konuda şöyle demektedir:



“Fakat ne diyor? Kelam (yani, ilan ettiğimiz iman kelamı) sana yakındır, ağzında ve yüreğindedir; şöyle ki, İsa Rab’dir diye ağzınla ikrar edersen, ve Allah’ın onu ölülerden kıyam ettirdiğine yüreğinle iman edersen, kurtulacaksın; çünkü salah için yürekle iman edilir, ve kurtuluş için ağızla ikrar edilir. Çünkü kitap diyor: “O’na her iman eden utandırılmayacaktır.” Çünkü Yahudi ile Yunanlının farkı yoktur; çünkü kendisi hepsinin Rab’bidir, bütün kendisini çağıranlara ganidir; çünkü “Her kim Rab’bin ismini çağırırsa, kurtulacaktır.” İmdi kendisine iman etmedikleri zatı nasıl çağıracaklar? Ve işitmedikleri zata nasıl iman edecekler? Ve vazeden olmaksızın, nasıl işitecekler?”

Rom. 10:8-15



Görüldüğü gibi ağzın çok büyük fonksiyonu vardır. Yüreğin ifadesi ağızdan çıkar. Eğer sahte sözler çıkıyorsa o zaman yürekte sahtelik vardır. Ama doğru sözler çıkıyorsa o zaman yüreğin doğruluğundan çıkıyor demektir. Allah’ın halkı Ahit Sandığını tapınağa getirdiklerinde hep bir ağızdan Rab’be yücelikler sunuyorlardı:



“Vaki oldu ki, borazanlar ve ilahiciler, RAB’BE hamd de ve şükürde işitilsin diye, bir imiş gibi tek ses çıkarmak için borular, ve ziller ve çalgılarla seslerini yükseltince, RAB’BE hamd edip dediler: Çünkü o iyidir; çünkü inayeti ebedidir; o vakit ev, RAB’BİN evi, bulutla doldu.”

2. Ta. 5:13



Kutsal Kitap’ta insanları Allah’ı yüceltmeleri konusunda teşvik eden birçok ayete rastlamak mümkündür:



“Her zaman RAB’BE sena edeceğim; O’nun tehlili daima ağzımda olacaktır. Canım RAB ile övünür; Hakirler işitir, ve sevinirler. Benimle beraber RABBİ tazim edin, Ve ismini birlikte yükseltelim...”

Mez. 34:13



“Dudaklarım sana sena eder; Çünkü inayetin hayattan iyidir. Hayatta kaldıkça seni böyle takdis edeyim; Senin isminle ellerimi kaldırayım.”

Mez. 63:35



“Şimdi onun vasıtası ile Allah’a daima hamt kurbanını, yani, onun ismini ikrar eden dudakların meyvasını takdim edelim.”

İbr. 13:15



İmanlının yaşamı özü sözü bir yaşamdır. İki ayrı yaşam sergilemesi oldukça zordur ve Allah’ı hoşnut etmez; ikiyüzlülük demektir. Allah’ı hoşnut eden imanlının özü gibi sözünün de gerçek olması gerekir.





HER KARŞILAŞILAN DURUMDA DOĞRUYU SÖYLEMEK GEREKİR Mİ?




Böyle bir soruya verilecek cevap kısaca evettir. Çünkü Allah’ımız gerçekten mükemmel olan gerçek ve doğru bir Allah’tır. Bu mükemmel Allah’a karşı ister küçük olsun, ister büyük olsun söylenen her yalan yalandır. Ama bazen çok zor durumlar vardır. Bu durumlarda gerçek ve yalan arasında bir yaşam ya da çok ciddi bir sonuç sıkışıp kalmaktadır. İşte inanlı bu durumda ne yapmalıdır.

Bu tarz durumlar için Hıristiyanlar genelde ikiye bölünmüştür. Bazı Hıristiyan düşünürlerine göre ucunda ölüm bile olsa bir Hıristiyan yalan söylememelidir. Bazılarına göre ise bu kadar ciddi durumlarda insan canını kurtarmak gibi nedenlerle belki doğrudan biraz olsun uzaklaşmak mecburiyeti söz konusu olabilir demektedirler. Aslında bunun istisnası aşağıda vereceğimiz örneklerde görüldüğü gibi çok ama çok zorlu durumlarda söz konusudur. Örneğin; İkinci Dünya Savaşı’nda birçok samimi Hıristiyan evlerinde Yahudi aileleri, komşularını saklamışlardır. Bu nedenle yeri geldiğinde gerçeği gizlemek zorunda kalmışlardır. Çünkü işin ucunda bir katliam söz konusudur.

Burada olduğu gibi ve ahlak konularda genelde, iki durumun karşı karşıya kaldığı noktalar vardır. Birinde Allah önünde her zaman doğru söylememiz gerçeği, diğer yanda ise insan hayatının Allah önündeki değerini korumamız gerçeği. Böyle durumlarda gerçekten Hıristiyan için çetin bir deneyim söz konusudur. Aslında böyle durumlarla karşı karşıya kalan Mesih imanlısı durumu değerlendirirken ahlak değerlerinin tamamını göz önünde bulundurmalı ve zorlu durumlarda ahlak değerlerinin ağırlığına ve önemine göre karar vermelidir. Daha önce de belirttiğimiz gibi Allah kuralları arasında bir eşitlik şartı yoktur. Her kural eşit önem taşımakla birlikte birbirinden farklı konumlar için konulmuş kurallardır. Yukarıdaki Yahudi ailelerin saklanması olayında insan yaşamına saygı, bu insanların Allah tarafından verilmiş canlarının değeri, onları saklamak uğruna, ölmelerini engellemek uğruna gerçeği söylemekten sakınmayı gerektirmektedir. Kısacası insan hayatını kurtarma konusu ve yaşamın kutsallığı ilkeyi bu konuda yaşamların yok edilmesini engellemek amacıyla gerçeği söyleme prensibinin üzerinde yer almaktadır. Bu haklı neden yüzünden gerçeği söylemek ikinci planda kalmıştır.

Aynı durumu bir başka örnekte görmemiz mümkündür. Bir samimi Hıristiyan devletine boyun eğen kişidir. Her zaman vatandaşlık görevlerini harfiyen yerine getirmek ve iyi bir vatandaş olma sorumluluğunu taşır. Buna karşın kendi hükümeti Mesih İsa’ya iman etmemesini ve başka tanrılara tapınmasını isterse ne yapmalı? Bu noktada devletini dinleyip Allah’a imandan vaz mı geçecektir? Tabi ki hayır. Burada düşünülmesi gereken hangi ahlak ilkenin esas olarak uygulanmasının gerekli olduğu noktasıdır.

Bir başka örnekle konumuzu çeşitlendirebiliriz. Kutsal Kitap’ta anne ve babaya itaat şartı da vardır. Ama ya anne ve baba kendi inançsızlıklarından ötürü inanlı çocuklarına sürekli eziyet ediyor ve onları inançsız olmaya zorluyorsa. O zaman bu çocuk iman etmekten vaz mı geçecektir? Görüldüğü gibi zor durumlar ya da zor gibi görülen durumlar vardır. Bu durumların hepsinde karşımıza çıkan nokta ahlak ilkelerinden hangisinin duruma göre en üst yeri tuttuğudur. Bizim davranışımız bu duruma göre değerlendirilmelidir. Şimdi bu konudaki Kutsal Kitap örneklerine bakalım:



1. İBRANİ EBELER FİRAVUN’A YALAN SÖYLEDİLER



Allah halkının Mısır’da yaşadığı yıllarda yönetime geçen firavun Allah halkını acımasızca çalıştırmaya başlamıştı. Onları kendi projeleri için köle olarak kullanıyordu. Sonunda Firavun İsrail oğullarının çocuklarını katletme kararını almıştı. Bu İsraillilerin çektiklerinin üstüne tuz biber ekmişti. Her doğan erkek bebek öldürülecekti. Bu nedenle İsrail’in ebelerine İsraillilerden doğan erkek çocukların öldürülmesi emri verilmişti.[14]

Şimdi böyle bir durumla karşı karşıya kalan İsrailli ebeler ne yapacaktı? Tamamen bir ahlaki sorunla karşı karşıya kaldılar: ya emre uyacaklar yeni doğan bebekleri öldüreceklerdi: ya da yalan söyleyip doğan bebekleri saklayacaklardı. Ya Firavun’a itaat etmekten vazgeçeceklerdi ya da Allah’ın emirlerine uymaktan vazgeçeceklerdi. Bu noktada bir emir öbür ahlaki emrin yani yöneticilere itaat etme emrinin üstünde görünüyordu. Ahlakı açıdan uyulması gereken bu olduğu için ebeler bu emre itaat ettiler. Kendilerine sorulduğunda da gerçeği söylemediler. Böylelikle bebekler kurtulmuştu. Daha doğrusu yalanın üstünde daha da çetin bir günahı işlemekten kendilerini kurtarmış oldular.[15]



2. HABERCİLERİN KURTULMASI İÇİN RAHAB YALAN SÖYLEMEK ZORUNDA KALDI



Allah’ın vaadi üzerine İsrail oğulları Kenan diyarına ulaşmışlardı. Kenan’a girmeden önce o bölge üzerinde bir araştırma yapmak istediler.[16] Ve yine Allah’ın yönlendirişi ile iki kişiyi bölge konusunda bilgi almak için oraya gönderdiler. İsrail’in bu habercileri Kenanlı askerler tarafından görüldü. Bu durumda Rahab’ın evinde saklandılar. Rahab onları kurtarmak için bu kişilerin evde olmadığını söylemek zorunda kalmıştı. Aslında bu kişiler kendi evinin çatısında saklanıyorlardı.

Burada Rahab İsrail’in Allah’ına yürekten güvendiğini göstermektedir. Eriha kentinin yargısının yaklaştığını düşünmekle bu kişilerin görevlerinin kutsallığını anlayarak böyle davranmıştır. Zaten kendisi de daha sonra imanı büyük olan kişiler arasında anılmış ve örnek kişi olarak gösterilmiştir.[17]

Rahab ya doğruyu söyleyecek hem kendi ailesini hem de bu iki Allah insanını tehlikeye atacaktı ya da gerçeği söylemeyerek hem kendi ailesini hem de bu iki Allah insanının yaşamını kurtaracaktı. Burada yine iki arada bir sıkışma olduğu çok açıktır. Rahab ikincisini seçti.

Allah’ın çocukları böyle durumlarda hep iki ahlak kuralı arasında birinci derecede önemli olanı tercih etmek zorundadırlar. Bu gerçekten yukarıda görüldüğü gibi çok zor durumlar için geçerli bir ilkedir. Bu ilke kötüye kullanılabilir, bu yüzden bu ilkenin gevşetilmemesi ve önüne gelen her durum için kullanılmaması çok önemlidir. Daha önemli bir ahlak kuralını yıkmamak için daha az önem taşıyan bir ahlak kuralının çok zorlu bir durum için çiğnenmesi Allah önünde bağışlanabilir bir olgudur.[18] Allah bunu aşağıdaki nedenlerden ötürü yapmaktadır.



i) Allah hiç kimseden imkansız olanı yapmasını istememektedir. Mantık olarak bir insandan birbiriyle kesişen iki ahlak kuralını uygulaması beklenemez.



ii) Eğer ahlak kurallarından bir tanesi gerçekten çok daha büyük önem taşıyorsa ikincil duruma düşen diğer ahlak kuralının çiğnenmesi kişiyi ahlaksız konumuna sokmaz. Arkadaşınıza verdiğiniz randevuya yetişmeye çalışırken bindiğiniz taşıtın kaza yaptığını ve bu kaza sonucunda yaralılarla uğraşmanız gerektiğini düşünün. Burada hangisi daha önem taşımaktadır; yaralıların kurtarılması mı yoksa sizi bekleyen arkadaşınız mı?

ÖNEMLİ NOTLAR



Yukarıda anlattığımız konunun yanlış anlaşılması çok kolaydır. Bu nedenle burada açıklamada bulunmak zorundayız. İki ahlak kuralının geçerli olduğu durumda bizim üst olan ahlak kuralını uygulamamızın yalnızca istisna durumları vardır.



i) Burada birinci kural ikinci kuraldan daha önemlidir derken, ikinci kuralın önemsizliği dile getirilmemektedir. Yalnızca iki kuralın gerçekten birbiriyle zıtlaştığı durumlarda en üst olanı yerine getirmek için ikinci derecedeki yerine getirmiyoruz. Aslında ikinci durumdaki ahlak kuralı da bir ahlak kuralı olarak hala önem taşımaktadır.



ii) İki ahlak kuralının birbiriyle karıştığı durumlar gerçekten çok özel durumlardır ve son derece nadir. Birçoğumuz için böyle durumlar hiç karşılaşılmaz durumlardır.



iii) Burada verdiğimiz istisna durumlar günlük yaşantımızda uymakla sorumlu olduğumuz ahlak kuralları için geçerli değildir. Ya da anlattığımız özel durumlar güncel yaşamda yaşarken uymak zorunda olduğumuz ahlak kurallarının sorumluluğundan kaçmamız için bir bahane olamaz. Aslında birçok konumda bizlerin nasıl davranacağı çok açıktır.



Bu, gece kent dışında boş bir yolda hızla giden iki aracın kavşakta karşılaşacaklarını anlamaları gibi bir durumdur. Böyle bir yerde trafik ışıkları ya da işaretlerine de rastlamak zordur. O zaman gelen araçlardan bir tanesinin hızını kesip durması gerekmektedir. Çünkü böyle bir durumda büyük bir kazanın olmasını engellemek için araçlardan birinin durması gerekecektir. İşte bu iki ahlak kuralının karşılaşmasında, birincisinin öne geçmesinde de amaç aynıdır.[19] Aslında bu gibi yerler için trafik kuralları vardır. Soldan gelen durmalı ve sağdan gelen geçmelidir. Burada her iki yön için kural vardır ve kurallar karşı karşıya kalmaktadır. İki kuralda önemlidir. Ama bir kural öncelik taşır.

Kutsal Kitap’ta gerçeğin saklandığı çok özel durumlar üzerinde durduk. Şimdi yalanın Allah önünde makbul görülmediğinin en güzel örneklerinden olan birkaçına bakalım. İbrahim iki yerde kendi karısını kız kardeşi olarak tanıtmıştı. Mısır’dayken Firavun’a yalan söylemişti. Aynı zamanda Abimelek’in toprağında da Abimelek’e yalan söyledi.[20] O dönemde kralın hizmetlileri güzel hanımları alıp krala götürüyor ve eşlerini öldürüyorlardı. İbrahim bu nedenle yalan söylemişti. Bu konuda İbrahim gerçekten yargılandı mı? Yeni Antlaşma’da İbrahim iman örneği olarak gösterilmektedir.[21] İbrahim’in yaşantısında onun ne kadar büyük bir iman ehli olduğunu görüyoruz. Allah’a güvenerek Ur kentinden ayrılmıştı. Kendi geleceği konusunda Allah’a güvenmişti. Oğlu İshak’ı kendisine vereceği konusunda Allah’a güvendi.[22] Peki acaba böyle bir durumda imanı neredeydi? Neden yalan söyleyip kendini kurtarma gibi bir çabanın içine girdi?

Aslında İbrahim yalnızca gerçeği biraz kaydırıyordu. Çünkü karısı yarı kardeşi sayılıyordu.[23] Amacı hem kendini hem ailesini hem de gelecek neslini korumaya çalışmaktı. Aynı zamanda büyük imana sahip insanların da zaman zaman imanlarında başarısız oldukları çok doğaldır.

Bu olayın sonucunda iki durum ortaya çıktı. İlki, İbrahim imansızlar tarafından yargılandı. Hem Mısır kralı hem de Abimelek kendisine kızdılar, sorguladılar. Eğer imanlı olmayan insanlar bizlerde yargılayabilecek bir şey buluyorlarsa, o zaman gerçekten davranışlarımıza dikkat etmemiz gerekmektedir. İkincisi, İbrahim’in oğlu İshak aynı aldatmacayı Gerar’da yaptı.[24] Ne yazık ki, İshak aynı günahı İbrahim’den öğrenmişti ve Yakup da aldatıcı olmuştu.[25]

İbrahim gerçekten iman kahramanıdır. Allah’ın vaatleri üzerinde adım adım ve imanla devam etmiştir. Ama diğer yandan gördüğümüz eksiklikleri de vardır. Bu eksikliklerle bizler gibi bir insan olduğu, hatalı ve eksikleri olduğu çok açık görülmektedir. Kutsal Kitap insanları yüceltir yüceltmesine ama onların hatalarını da gizlemez. Hatasızlık yalnızca Allah’a mahsustur. Mesih İsa tek hatasız olandır. Oysa bütün insanlık, bütün peygamberler, önderler, büyük görülen kişiler gerçekten günahlı ve hatalıdır. Kutsal Kitab’ın anlattığı bu hayat öykülerinde bunu görmek oldukça kolaydır.





DAVRANIŞLARDA DOĞRU VE YALAN




Konuşmalarımızda doğru ve yalanın durumunu değerlendirdikten sonra şimdi de kendi davranışlarımıza dönelim. Bizim toplumsal ve kişisel davranışlarımız tanıklığımız için çok büyük önem taşımaktadır. Bizler Allah’la paydaşlığımızın olduğunu iddia ediyoruz. O zaman her hareketimiz toplum ya da farklı toplumlar tarafından izlenip durmaktadır. Yaşantımız, sözümüz ve davranışlarımızın toplamıdır. O zaman Hıristiyan inancımızın gücü, derinliği, Mesih İsa’da gönendiğimiz kurtuluşumuz bizlerden yansımalı davranışlarımızla yaşam olarak halkın önüne çıkmalıdır. Şimdi davranış ahlaksızlıklarını birlikte inceleyelim.



1. RÜŞVET



Rüşvet, para ya da bir hediyenin rüşveti veren kişinin yarar sağlayabilmesi için bu yararı sağlayabilecek olan kişiye vermesidir. Bu rüşvet küçüğünden büyüğüne kadar birçok toplumu etkileyen bir kanser olarak toplumların bir çok kademesinde görülmektedir.[26] Rüşvet genelde beklenilen haksız bir yarardır ve olması mümkün olmayan bir şeyin yaptırılması ya da çok uzun sürecek bir konunun çabucak halledilmesi gibi nedenlerle bağlantılıdır.

Kutsal Yazılar rüşvetin her türüne karşı durmaktadır. O’nun standartları bizim anlayışımızın üstündedir ve Allah’a göre rüşvet lanetlenilmesi gereken bir konudur:





“Çünkü Allah’ınız RAB, o ilahların Allah’ı, ve Rab’lerin Rab’bi, şahısları saymayan ve rüşvet almayan büyük, kudretli, ve heybetli Allah’tır. Öksüz ve dul kadın için adalet eder, ve garibe ekmek ve esvap vermekle onu sever.”

Tes. 10:17-18



Birçok ayette rüşvet için kesin bir yargı vardır. Rüşvet için tolerans tanınmamaktadır:



“Ve rüşvet almayacaksın; çünkü rüşvet görenlerin gözlerini kör eder, ve Salihlerin sözlerini döndürür.”

Çık. 23:8



“Allah’ın RAB’BİN sana vermekte olduğu bütün kapılarında, kendin için sıptlarına göre hakimler ve memurlar koyacaksın; ve kavma adalet hükmü ile hükmedecekler. Hakkı saptırmayacaksın; şahıslara itibar etmeyeceksin; ve rüşvet almayacaksın; çünkü rüşvet hikmetlilerin gözlerini kör eder, ve Salihlerin sözlerini döndürür. Sen yaşayasın ve Allah’ın RABBİN sana vermekte olduğu diyarı miras olarak alasın diye adaletin, adaletin ardınca yürüyeceksin.”

Tes. 16:18-20



“Senin içinde kan dökmek için rüşvet aldılar; faiz ve murabaha karı aldın, ve zorbalıkla komşularından haksız kazanç aldın, ve beni unuttun, Rab Yehova’nın sözü.”

Hez. 22:12



İnsanı yoldan çıkarabilecek olan birçok unsurlar vardır. Bunlar içki, kumar, zina gibi şeylerdir. Rüşvet de bunların içinde yer alan ve elmayı içinden çürüten kurt gibi insanı içinden çürüten bir davranıştır. Aklı başında olan insanı yolundan çıkarır:



“Gerçek gasıplık hikmetli adamı delirtir; ve rüşvet anlayışı yok eder.”

Vaiz 7:7



Bu durumda artık tartışmaya bile gerek yoktur. İmanlı bir kişi için rüşvetin iyisi ya da kötüsü, azı ya da çoğu diye bir kavram yoktur. Yalnız bu konuyu da netleştirmemiz için aşağıdaki soruları birlikte değerlendirmemizde fayda vardır.



a) Rüşvet ve hediye arasındaki fark nedir?

Zamanımızın hızlı akışı ve günahlı ortamında zaman zaman rüşvetin adının hediye ile karıştığını duyuyoruz ve görüyoruz. Aslında iki apayrı kavramın bu şekilde birbirine karıştırılması hiç iyi bir durum değildir.

Hediye de gönülden gelen bir sevgi sunuşu vardır. Hediye verilirken karşı taraftan bir beklenti yoktur. Aksine bir sevgi sunuşu vardır. Bazen evlerimizde hizmet eden kişilerin işlerine olan memnuniyetimizi dile getirmek için hediyeler verebiliriz. Ya da işyerimizde gayretle çalışan ve her işi başarıyla bitiren bir kişiye bir teşekkür olarak hediye verebiliriz. Çocuklarımızı yetiştiren, ter döken, gayret eden öğretmenlerimize bir öğretmenler günü çiçeği ya da değerde çok pahalı olmayan ama teşekkürlerimizi ya da sevgilerimizi sunan bir şeyler hediye edebiliriz. Görüldüğü gibi hediyede hep bir şükran, bir teşekkür, bir sevgi kısacası vermek vardır.

Oysa rüşvet bunun tam tersidir. Her ne kadar bir şeyler vermek gibi görünüyorsa da karşıdan beklenilen çok büyük şeyler olmazın olur yapılması ya da kanunsuzun kanun içinde gerçekleştirilmesi, başkalarının korunan hakkının korunmaz olması ve her şeyin bizim yararımıza döndürülmesi gerçeği vardır. Görüldüğü gibi rüşvette çıkar tek tarafa ya da bir kesime dönmektedir. Sonunda büyük paralar, büyük gelirler vardır. Bir anlamda kaz gelecek yerden tavuk esirgenmez sözünün gerçekleşmesidir rüşvet. Büyük şirketlerde, politik yaşamda, alt ofislerde hep bu tarz rüşvet ilişkileri çarkları döndürmeye çalışır. Bu dünyanın bir çok yöresinde karşılaşılabilir bir günahtır. Günahlı insanın günahlarından bir tanesi olarak devam edip durmaktadır.

Allah’a göre ise rüşvet yasaktır. Samuel Allah önünde dürüst ve seçkin bir liderdi. Yaşamının sonunda liderliği kral Saul’a devir ederken alnı açıktı:



“Ve şimdi, işte kral önünüzde yürüyor; ve ben kocadım, ve saçım ağardı; ve işte, oğullarım sizinle beraberdir; ben de çocukluğumdan bu güne kadar önünüzde yürüdüm. İşte, ben kimin öküzünü aldım? Ve kimin eşeğini aldım? Ve kimin hakkını yedim? Ve kimi sıkıştırdım? Ve kendisine göz yummak için kimin elinden rüşvet aldım? RABBİN önünde, ve onun Mesih’i önünde bana karşı şahadet edin; ve ben size ödeyeyim.”

1. Sa. 12:24



Ne yazık ki, Samuel’in çocukları Samuel gibi değillerdi:



“Ve oğulları onun yolunda yürümediler, ve kötü kazancın ardınca saptılar, ve rüşvet alıp iğri hüküm verdiler.”

1. Sa. 8:3



Aynı zamanda Allah İşaya’nın ağzından doğru, dürüst olmayan önderlere şöyle hitap etti:



“Reislerin asi, hırsız da ortakları; her biri rüşvet seviyor, ve hediyeler peşinden gidiyor; öksüzün hakkını vermiyorlar, ve dul kadının davası onların önüne gelmiyor.”

Yşa. 1:23



Aynı zamanda Mika peygamberin zamanında da rüşvet alan ve bozulmuşluk içinde yaşayan liderler kınanıyor:



“Onun reisleri rüşvetle hükmediyorlar, ve kahinleri ücretle öğretiyorlar, ve peygamberleri gümüş için falcılık ediyorlar; bununla beraber onlar: RAB aramızda değil mi? Üzerimize kötülük gelmez, diye RABBE dayanıyorlar.”

Mika 3:11



Bu ayetler rüşvetle yaşayan insanların ne denli Allah önünde kınandığını göstermektedir. Aynı zamanda bu tarz insanların önderliği ve liderliğinde yaşayanların ne denli ızdırap çektiği, dulların ilgisiz kaldığı, halkın gerçek Allah öğretilerini öğrenemediği de gözler önüne serilmektedir. Kısacası sosyal bozulmanın temelinde rüşvetin ve buna benzer yolsuzlukların yattığı görülmektedir. Gerçek anlamı ile hediye ile rüşvetin karıştırılması mümkün değildir. Çünkü ikisi arasında büyük bir verme/alma farkı gözlemlenmektedir.



b) Rüşvet ve bahşiş arasındaki fark nedir?

Bahşişle yapılan bir işten duyulan memnuniyetin ifadesi vardır. Bazı insanlar gerçekten maaşları az olmasına karşın bir şeyler beklemeden sürekli iyi hizmet sunmaya çalışmaktadırlar. Bir otelde çok güler yüzle bizi karşılayan, sürekli güler yüzle hizmetimize koşan bir görevliyi düşünün; belli bir süre hizmetlerinden istifade ettiğimiz bu kişiye bir teşekkür mahiyetinde bahşiş vermemiz rüşvetten çok ayrı bir durumdur. Bize yapılan hizmette hiç kimsenin hakkı yenmemiştir, görevli sadece hizmetini aksatmadan ve güler yüzle yerine getirmiştir. Bunun sonucunda işimizin tamamlanması bize büyük bir memnuniyet verecektir. Doğal olarak bu memnuniyetin ifadelendirilmesi bahşişi oluşturmaktadır?

Bazı kurumlarda bazı hizmetliler daha işe başlamadan “Ağbi bir şeyler ver de senin işi yapalım” derler. İşte bu noktada çarklar tersine işlemeye başlamıştır. Artık bu bahşiş değil, gerçekten rüşvettir. Çünkü bu “bu para verilmezse senin işin görülmez” anlamına gelmektedir. Ya fakir fukara ne yapacaktır. Saatlerce belki günlerce bekleyecektir.

Mesih’e yürekten iman eden bir imanlı bu konuda çok hassas olmak zorundadır. Aslında konumuz davranışlar olduğuna göre kişi bütün davranışlarından önce düşünmek zorundadır. Bu davranışı ile Allah’ın istediği yaşam biçimini sergiliyor mu yoksa sergilemiyor mu?



c) Eğer İyi bir sonuç söz konusu İse rüşvet ödememiz ahlaken doğru mudur, değil midir?

Durum ne olursa olsun rüşvet ödememek gerekmektedir. Elçi Pavlus Feliks’in elinden belki belli bir miktar rüşvet ödeseydi kurtulabilirdi. Çünkü kendisine karşı hiçbir suçlama bulunmadığı halde tutuklu kalıyordu. Buna karşın böyle bir ödemede bulunmadı:



“Ve bir kaç gün sonra Feliks, Yahudi olan karısı Drusilla ile geldi, Pavlus’u çağırtıp İsa Mesih’e iman hakkında onu dinledi. Ve o, salahtan, zaptı nefsten ve gelecek hükümden bahsettiği zaman, Feliks çok korktu, ve cevap verdi: Şimdilik git, münasip bir vakit bulunca, seni çağırtacağım. Bununla beraber Pavlus tarafından kendisine para verileceğini umuyordu; bundan dolayı kendisini sık sık çağırtıp onunla söyleşiyordu.”

Hab. iş. 24:24-26



Burada görüldüğü gibi ne elçi Pavlus’un ne de diğer inanlıların böyle bir yaklaşımda bulunmadığını görüyoruz. Aksi takdirde elçi Pavlus’un iki yıl gibi bir süre hapiste kalmasına gerek kalmayacaktı.

Görüldüğü gibi rüşvet hiçbir noktada kabul edilmemektedir. İnanlıya düşen rüşvetten kaçınması ve toplum içinde neyin rüşvet neyin rüşvet olmadığını çok iyi ayırt edebilmesidir. Hediye ve bahşiş asla anlamlarından ayrılmadan yalnız ve yalnız sevgi ve bir beğeni sonucu olarak bir sunu, bir armağan olarak verilmelidir.



2. TORPİL



Bizim toplumumuzun diğer önemli noktalarından biri de torpildir. Çocukluğumuzdan beri birçok kere toplum hakkında işitip durmuşuzdur. Komşumuzun oğlu çok iyi bir torpil bulduğu için şu okula girdi, ya da falancanın kızı iyi bir torpille şu işe girdi şeklinde birçok konuşmalara rastlanmıştır. Aslında bu bir gerçektir. Her geçen gün ne kadar değerini yitirirse yitirsin hala geçerli olduğu yerler vardır. Güzel bir İngiliz sözü vardır: “Ne kadar bildiğin değil, kimi tanıdığın önemlidir” diye bu söz gerçekten de doğrudur. Bazı insanlar bazı görevleri yalnızca tanıdık birileri olduğu için, daha da halk tabiri ile “dayıları” olduğu için almışlardır. Bu kişilerin yetenekleri kuşkuludur.

Torpil, Hıristiyan ahlakı açısından kuşkuyla bakılan konulardan biridir. Çünkü torpilde bazen kişinin yetenekleri, bilgisi değerlendirilmez. O konuda bilgi sahibi, yetenek sahibi insanların göz ardı edilmesine, hakkının yenmesine neden olur. Bu da adaletsizlik demektir. Allah adaletsizliği hiç sevmez, kul hakkının yenmesinin daima karşısındadır. O zaman torpil gerçekten başkalarının hakkını yiyerek bir yerlere gelmekse Hıristiyan ahlakında yer bulması mümkün değildir.

Bu noktada bir başka konuda kişilerin gerçekten çok zor durumda bir tanıdık aracılığı ile yetenek sahibi bir kişiyi bir işe yerleştirmeleridir. Burada hiç kimsenin hakkının yenmesi söz konusu değildir. Yalnızca çalışacak kişi arayan bir firmayı tanıyan bir üçüncü şahıs bu konuya uygun ve sürekli iş arayan bir kişiye yardımcı olmuştur. Ya da çok hasta bir kişinin tedavi edilmesine yardımcı olmak için bir tanıdık aracı olmuş, doktor bulmuş, belki çok yüksek meblağlar ödeyip mağdur olmasını önlemiştir. Bunlar hep başkalarının hakkını yeme anlamındaki torpilin dışında yer alan bir tanıdığın yardımcı olması durumudur. Burada bu iki konuyu birbirinden ayırmakta büyük önem vardır. Görüldüğü gibi bu konuda da samimi Hıristiyan sürekli olarak kendi hareketlerini kontrol etme durumundadır. Hediye ve rüşvet farkını görmesi gerektiği gibi, torpilde hak yeme ile hak yemeden bir tanıdığın yardımını kullanması arasında büyük fark olduğunu ayırt edebilmelidir.



3. İKİ YÜZLÜLÜK



İkiyüzlülük en sinsi günahlardan biri olarak karşımıza çıkmaktadır ve Allah tarafından kesin olarak kınanmaktadır. İkiyüzlülükte dıştan görülen bir dürüstlük ve doğruluk vardır. Ama içerde saklanan yalan ve doğruluktan uzak bir başka gerçek vardır. Davut bu konuda çok güzel söylemektedir:



“Yalancı adamlarla oturmadım; Ve ikiyüzlülerle beraber gitmem. Şerirler cemaatinden nefret eylerim, ve kötülerle oturmam.”

Mez. 26:45



Bu konuda aslında en büyük öğretişi Rab’bimiz Mesih İsa’dan öğreniyoruz. Onun Ferisiler için söylediklerini burada bir kez daha okuyalım:



“Yazıcılar ve Ferisiler Musa’nın kürsüsünde otururlar; bundan dolayı size söyledikleri bütün şeyleri yapın ve tutun; fakat onların işlerine göre yapmayın; çünkü söylerler, ve yapmazlar. Evet, onlar ağır ve taşınması güç yükleri bağlıyıp insanların omuzlarına korlar, onlar ise kendilerinin parmağı ile onları kımıldatmak istemezler. Fakat onlar bütün işlerini insanlara görünmek için yaparlar. Çünkü onlar hamaillerini genişletip esvaplarının saçaklarını büyük yaparlar; ziyafetlerde üst yeri, ve havralarda baş yerleri, ve çarşı meydanlarında selamları, ve insanlar tarafından rabbi diye çağırılmayı severler.”

Mat. 23:27



“Vay başınıza, yazıcılar ve Ferisiler, ikiyüzlüler! çünkü nanenin, anasonun, ve kimyonun ondalığını veriyorsunuz, ve şeriatın daha ağır işlerini, adaleti, merhameti, ve imanı bırakıyorsunuz. Onları yapmalı idiniz, bunları da bırakmamalı idiniz. Ey kör kılavuzlar, siz küçük sineği süzerek ayırırsınız, fakat deveyi yutarsınız!

Vay başınıza, yazıcılar ve Ferisiler, ikiyüzlüler! Çünkü siz bardağın ve çanağın dışını temizlersiniz, fakat onların içi soygunculuk ve taşkınlıkla doludur. Sen, ey kör Ferisi, önce bardağın ve çanağın için temizle ki, dışı da temiz olsun.

Vay başınıza, yazıcılar ve Ferisiler, ikiyüzlüler! Çünkü siz badanalı kabirlere benzersiniz ki, dıştan güzel görünürler, fakat içten ölü kemikleri ve her türlü murdarlıkla doludurlar. Siz de böylece insanlara dıştan salih görünürsünüz, fakat içten ikiyüzlülük ve fesatla dolusunuz.”

Mat. 23:23-28



Görüldüğü gibi Rab Mesih İsa’nın en çok karşısında bulunduğu davranışlardan biri ikiyüzlülüktür. Bunun birçok biçimi bulunmakla birlikte bir inanlının en çok dikkat etmesi gereken bir kaç noktaya bakmamız gerekmektedir.



a) Başkalarının görmeleri için dindar davranışlar sergilemek

İbadet yalnızca Allah için, O’na yönelik olmalıdır. Çoğu zaman Allah ile aramızdaki ilişki kimsenin ilgisini çekmeden tamamen bizi ilgilendiren bir ilişki olmalıdır. Oysa Ferisilerde gördüğümüz gibi zaman zaman ikiyüzlülüğümüz, başka insanları etkileme arzumuz, Allah’tan çok insanları göz önünde bulundurmamıza neden olur ve inançlarımızı, ibadetlerimizi insanların görmesi amacıyla yapmaya başlarız. Bunun temelinde insanlardan saygı beklemek ya da insanların bizlerden övgüyle söz etmesi gibi nedenler yatmaktadır. Bu aynı zamanda bize gurur verecektir. Fakirlere sadaka da çok önemli bir ibadettir. Ama yine başkalarının “bak ne kadar da çok yardım ediyor” demesini istediğimiz için bazen gösteriş olsun diye yapılabilir. Ama daha önce söylediğimiz gibi içine gösteri giren her bir dinsel davranış esas anlamını yitirmektedir:



“Sakının, insanlara salahınızı onların önünde gösteriş için yapmayın; yoksa göklerde olan Babanızın önünde karşılığınız olmaz. İmdi sen sadaka verdiğin zaman, iki yüzlü adamların insanlardan hürmet görmek için, havralarda ve sokaklarda yaptıkları gibi, önünde boru öttürme. Doğrusu size derim: Onlar karşılıklarını aldılar. Fakat sadaka verdiğin zaman, sol elin sağ elinin ne yaptığını bilmesin de, sadakan gizlide olsun; gizlide gören Baban da sana ödeyecektir.”

Mat. 6:14



Aynı olay dua içinde geçerli bir olaydır. Toplum önünde ateşli dualar söyleyen, ibadet eden insanlar her zaman olabilir. Bunlar eğer bu ateşli dualarını gerçekten ve bütün yürekleri ile Allah’a yapıyorlarsa, elbette bunda bir sorun yoktur. Ama Ferisilerde görüldüğü gibi sırf kendi yücelikleri, kutsallıkları ve dindarlıkları görülsün diye yapıyorlarsa işte bunda büyük bir sorun vardır. Bu nedenle Rab’bimiz yine İncil’de bize şöyle seslenmektedir:



“Dua ettiğiniz zaman da ikiyüzlüler gibi olmayın; çünkü insanlar kendilerini görsünler diye, havralarda ve köşe başlarında durup dua etmeği severler. Doğrusu size derim: Onlar karşılıklarını aldılar. Fakat sen dua ettiğin zaman, kendi iç odana gir, ve kapını kapayarak gizlide olan Babana dua et; gizlide gören Baban sana ödeyecektir.”

Mat. 6:56



Özellikle Hananya ve Safira’nın başına gelenlerin nedeni ikiyüzlü olmalarından kaynaklanmıştı. Çünkü kimse onlardan muhakkak arazilerini satmalarını istememişti. Ama onlar bunu sattılar ve paranın bir kısmını getirdiler, diğer kısmını da kendileri için sakladılar. Buraya kadar bir problem görülmemektedir. Çünkü arsa kendilerinindi Satıp yarı parasını kendileri için alıkoyabilirlerdi. Böyle yaptılar yapmasına da esas burda sorun olan başkalarına bunu arsanın tamam parası olarak göstermeleriydi. Bu konuda bir onur kazanmak istiyorlardı. Araziyi satıp bütün parasını verdik şeklinde insanlara gösteride bulunuyorlardı. İşte bu noktada Allah tarafından cezalandırıldılar. Çünkü aslında iki yüzlü davranmışlardı.[27]

Bu noktada durup yaptığımız bütün ibadetlerin yalnızca Allah için olmasına dikkat etmemiz gerektiğini öğrenmeliyiz. Allah’ımızı hoşnut edecek tek şey, O’nun yüzünü aramamızdır.



b) Söylediklerini, ısrar ettiklerini, taleplerini yapmamak

Böyle bir yaşamın İncil’de eleştirildiğini görüyoruz. Elçi Pavlus bu konuda hem elçi Petrus’u hem de Barnabas’ı uyarmıştır. İlk inanlılar Yahudiler ve Yahudi olmayan arasında ayrım olmadığını çok iyi anlayarak birlikte yiyip içmeye başlamışlardı. Ama güçlü bir Yahudi öğretisinden geçmiş bazı kişiler, Mesih’teki kurtuluşa rağmen Yahudi’lerin Yahudi olmayanlardan ayrılması gerektiği, birlikte yiyip içmelerinin yanlış olduğunu öğretmeye kalkıyorlardı. Bu durumda elçi Petrus ve Barnabas adeta arada kalmışlardı:



“Fakat Kifas (Petrus) Antakya’ya geldiği zaman, ona yüz yüze karşı geldim; çünkü kabahatli idi. Çünkü Yakub tarafından bazıları gelmeden evvel, Milletlerle beraber yemek yiyordu; fakat geldikleri zaman, sünnetli olanlardan korkarak çekildi ve ayrıldı. Ve öbür Yahudiler de onunla beraber riya ettiler; o derecede ki, Barnabas bile onların riyasına kapıldı. Fakat ben, incilin hakikatine göre doğru yürümediklerini görünce, hepsinin önünde Kifas’a dedim: Mademki sen Yahudi iken Yahudi gibi değil, Milletçe yaşıyorsun, Milletleri Yahudileşmeğe nasıl icbar ediyorsun?”

Gal. 2:11-14



Hatta yukarıda görüldüğü gibi bir ara tam olarak bu öğretişlerin bile akışına kapılmıştı. Burada elçi Pavlus’un konuyu nasıl kınadığını görüyoruz. Bizler öğrettiklerimizi yaşamak zorunda olan insanlarız, kendi kendimizi öğrettiklerimizden soyutlamamız mümkün değildir. Fakirlere yardım etmeyi vaaz ederken, fakirlere yardımcı olmaz, yardıma ihtiyacı olan insanlara sırtımızı dönersek o zaman nasıl özümüzle sözümüzün aynı olduğunu söyleyebiliriz?



4. KOPYA ÇEKMEK, ALDATMAK



Çoğumuz öğrenci olduk, hala öğrenci olanlarımız da var. Öğrenciler arasında kopya çekmek oldukça yaygın bir alışkanlıktır. Aslında kopya çekmek de bir nevi aldatmacadır. Kopya çektiğimiz zaman hem öğretmenlerimizi, hem de kendimizi aldatmaktayız. Hakkımız olmayan bir nota kavuşmak, çalışmadan kolayca kendimizi bir seviyede göstermek gerçekten oldukça haksız bir davranıştır. Aslında öğrenci her ne kadar çevresindekileri aldatıyor gibi görülse de esasında kendi kendisini aldatmaktadır. Mesih İsa’ya iman eden bir öğrenci için aldatmanın her türlüsü Allah’ın istediği yaşamdan uzaktır. Bu aynı zamanda oldukça yanlış bir tanıklık da vermektedir.

Alışverişlerde çoğu kez aldatıldığımızı görürsek şok oluruz. İmanlı olarak bu bizim ağırımıza gider. Bununla birlikte Allah kilisesinde olup ticaretle uğraşan kişilerin de kendi ticaretlerinde bu gibi aldatmalara, küçük kandırmacalara girmemeleri gerekmektedir. Aksi takdirde Allah kitabı ile, Allah öğretileri ile zıt bir görünüm oluştururlar. Bu tarz aldatmalar konusunda Amos peygamberin kitabında bahsedilmektedir:



“Bunu dinleyin, sizler ki, yoksulu yutmak istiyorsunuz, ve memleketin fakirlerini helak ediyorsunuz ve diyorsunuz; Ne vakit ay başı geçecek ki, zahire satalım? Ve ne vakit Sebt günü geçecek ki, satılığa buğday çıkaralım, efayı küçültelim, ve şekeli büyütelim, ve hileli teraziler kullanalım da fakirleri gümüşe, ve yoksulları bir çift çarığa satın alalım, ve buğdayın süprüntüsünü satalım? RAB Yakup’un övündüğü üzerine and etti: Onların bütün işlerini ebediyen unutmayacağım. Bundan ötürü yer titremeyecek mi, ve onda oturan her adam yas tutmayacak mı? Evet, bütün yer Irmak gibi yükselecek, Mısırın Irmağı gibi kabarıp yine inecek.”

Amos 8:46



Aslında birçok küçük sinsi yalan gibi aldatma da yaşantımızın bir çok noktasına öylesine sızmıştır ki, bazen bunları aldatmaca olarak bile görememekteyiz. Satıcı isek hakkının çok üstünde değer biçerek malımızı insanlara aldatma yolu ile satmaya kalkıyoruz. Fiş kesmeme yolunu deneyerek vergiden kaçmaya kalkıyoruz. Falanca kıymete aldığımız evlerimizi devletimize çok daha az göstererek değerine göre vergi ödememeye çalışıyoruz. Bütün bunlar bu şekilde devam edip dururken öbür tarafta Allah bereketini arıyoruz. Doğal olarak bütün bu yapılan uygulamaların hepsi aldatmadır. Allah’ın sözlerine aykırı bir yaşam tarzıdır. Bir imanlı için önemli olan yalnızca kabın dışının temizliği değil, içinin de temizliğidir. Mesih İsa’yı zor durumda bırakmak için vergiler konusunda sorulan soruya Mesih İsa çok net bir cevap vermiştir:



“Sezar’ın hakkını Sezar’a Allah’ın hakkını da Allah’a ödeyin.”

Mar. 12:17



Görüldüğü gibi Hıristiyan ahlakı aslında bir çok noktada kendini net hatlarla belirginleştirmektedir. Sezar’ın hakkı Sezar’a verilmelidir. Yani vatandaş vatandaşlık vazifelerini dürüstçe ve tam olarak yerine getirmeye çalışmalıdır. Bazen “ben vergimi verirken neden falanca zengin vergi kaçırıyor?” gibi soruları duyuyoruz. Aslında bunu sormak da bizim üzerimize vazife değildir. Çünkü önemli olan Allah’ın evladı olan benim ne yaptığımdır. Benim dürüst olmam, benim devlete vergilerimi tam ödemem, benim Mesih’te örnek bir yaşam sürmem önemlidir. Ben değişirsem ve Allah’ın istediği yaşamı güncel hayatımda uygularsam, muhakkak çevremde değişiklikler olacaktır.





KÜLTÜRDE DOĞRU VE YALAN




Hıristiyanların genel olarak yaptıkları hataların yanı sıra bir de kültürlerin alışageldikleri ve doğruluktan uzak olan davranışları vardır. Bu davranışlar adeta bütün kültürce alışkanlık haline geldiği için artık doğru davranışlarmış gibi görünmektedirler. Şimdi bunlardan bir kaçını inceleyelim.



1. İNSANLARI HOŞNUT ETMEK İÇİN



Birçok kültürde farklı olmasına karşın genelde Asya ve Afrika kültürlerinde insanların görüşlerini paylaşmamak, bu görüşlere karşı konuşmak karşı tarafı inciten bir davranıştır. Bundan korunmak için insanlar abartılı bir biçimde karşı tarafı rencide etmemek için karşı tarafın görüşleri doğrultusunda konuşurlar. Bu hem gerçekleri yansıtmaz, hem de birçok zaman insanları incitmemesi için yapıldığı halde insanları incitir. Afrika’yı gezen iki turist ulaşmak istedikleri kasabayı bir türlü bulamazlar. Bunun üzerine bir Afrikalıya sorarlar Afrikalı kibarca gidecekleri yerin yakın olduğunu söyler. Turistler devam ederler ama saatler geçtiği halde ulaşamamışlardır. Bunun üzerine bir kez daha sorarlar ve turistlerin yorgun olduğunu gören adam onlar üzülmesin diye “gitmek istediğiniz yer şu tepenin ardında” diye cevap verir. Turistler yürümeye devam ederler. Ama hala gidecekleri yere varabilmiş değillerdir. Aslında bu kadar uzaklara gitmeye gerek yoktur. Görüldüğü gibi buna benzer öyküleri kendi ülkemiz için de anlatmak mümkündür. Bir adres sorulduğunda bilen bilmeyen yardımcı olabilmek ya da karşı tarafı biraz rahatlatabilmek için tariflerde bulunurlar.

Bu yukarıdaki örnekte gördüğümüz gibi kültürel anlayışın gerçek ve yalan konusunda toplumları nasıl yönlendirdiğini görmemiz mümkündür. Aslında burada turistlere yol göstermeye çalışan bu kişilerin hepsi iyi niyetliydi. Ama bu iyi niyet sonucunda turistler gerçekten şaşırıp kaldılar, yorgun düştüler, alındılar, üzüldüler.

Bu küçük örnek gibi daha birçok örnekleri sıralamamız mümkündür. Bu sıralamada karşımıza çıkan kültür ve doğru çatışmasıdır. Bizim için hiç kuşkusuz kendi kültürlerimizin, anlayışlarımızın önemi büyüktür. Mesih İsa’ya iman eden bir Hıristiyan artık yalnızca kendi kültürünü yaşamamaktadır. Allah’ın egemenliğinin üyesi olarak yaşamaya başlamıştır. Bu nedenle kendi kültürünü Allah öğretileri ile karşılaştırması gerekmektedir. Allah öğretileri ile ters düşmeyen kültürel geleneklerimiz, göreneklerimizle yaşamamızda bir sorun yoktur. Ama kültürel öğretilerimiz, geleneklerimiz Allah öğretisi ile ters düşüyorsa, Allah’ın kutsallığı ile çelişiyorsa, bu noktada imanlı için geçerli olan artık yalnızca Allah öğretisi olmalıdır.



2. BAŞKASININ YANINDA KÜÇÜK DÜŞMEMEK İÇİN YALAN SÖYLEMEK



Yalanların çoğu sinsidir. Oldukça derindirler ve söyleyene bile fark ettirmeden alışkanlık haline gelirler. Küçük bir kurdun elmayı yavaş yavaş kemirdiği gibi insanı içten kemirirler. Başkalarının yanında daima yüzümüz ak olarak dolaşmak isteriz. Yanlışlarımızdan rahatsız oluruz, özellikle başkalarının hatalarımızı anlamalarından rahatsız oluruz. Hatalarımızı açık etmemek içinde zaman zaman saklamaya ya da hatalarımızı örtmeye çalışırız. İşte bu durumda devreye yalan girmektedir.

Bizim toplumumuzda verilen randevulara sadık kalmak zaman zaman çok zordur. Zaman zaman ajanda kullanma alışkanlığımız az olduğu için de randevularımızı unutuveririz. İşte bu nokta hele hele iş dünyasındaysak yalan söylememiz için oldukça etkin bir noktadır. Birden bire ne kadar meşgul olduğumuzu, telefonla aradığımızı ama ulaşamadığımızı, çok hasta olduğumuzu, acil bir yere gitmemiz gerektiğini sıralar dururuz. Bütün bunlar gerçekten bizim için saniyelik yalanlardır.

Bu saniyelik yalanlar aslında çocukluğumuzdan beri öğrendiğimiz yalanlardır. Anne babalarımız kendi dostlarının yanında küçük düşmemek için yanımızda sürekli saniyelik yalanlar söyleyip durmuşlardır. Babamız evde olduğu halde belki de kendi yanlışlarını düzeltmek ya da verdiği bir sözü yerine getirmemenin paniği içinde evde olmadığını söylettirmiştir. Böylelikle çocuklar deneme yanılma öğrenimi içinde bu gibi şeyleri daha kökünden öğrenmişlerdir. Yalan, diğer alışkanlıklar gibi başlangıçta o kadar kötüymüş gibi görünmemektedir. Ama zaman geçtikçe yalan kişiyi sarmaya başlar. Artık dönülmez bir alışkanlık halini alır. Özellikle kişi sıkıştığı her an artık bu yöntemi denemeye başlar. Aklı sıra kendi onurunu kurtarma çabası içindedir; diğer yandan ise onursuzluk sinsi sinsi yalanlarla kişiyi sarmıştır bile.





3. MORAL KAYBINI ÖNLEMEK İÇİN YALAN SÖYLEMEK



İnsanlar karşılarında çok zor durumda kaldığını gördükleri insanlara moral vermek için bazen yalan söylemek durumunda kalmaktadırlar. Bunun bazen çok önemli olduğunu tartışma konusu yapanlar muhakkak olacaktır. Belki de haklı oldukları çok istisnai durumlarda vardır. Ama özellikle doktorların bu konuda güvenilirliklerini yitirmemeleri gerekmektedir. Batı kültürlerinde doktorlar hastalarını daha ziyade en kötü durumlar için hazırlamaya çalışırlar burada sosyo ekonomik yapının da hiç kuşkusuz önemi vardır. Hastaya doğrudan yüz yüze geldiği tehlikeyi aktarırlar. Doğu kültürlerinde ise bu zaman zaman değişmektedir. Bazen hekimler hastalarının moralini bozmamak için gerçekleri söylemekten çekinirler. Bu noktada hekimin yaklaşımı çok büyük bir iyi niyet göstergesidir. Buna karşın çok zor durumda bile olsa doktor hastanın güvendiği kişidir. Güvenini yitirmemesi gerekmektedir. Diyelim ki hekim hastasının moralini bozmamak için gerçeği gizledi. Ya ailesi gerçeği söylerse ne olacak? Hasta bir daha doktoruna nasıl güvenecek? Ayrıca eğer hasta ölüm döşeğindeyse belki de sevdiklerine son bir kez veda etme şansını yakalamış olacaktır. Bu muhakkak herkes için en zor olanıdır. Ama diğer taraftan hastanın haklarına da en büyük saygı olmuş olacaktır.



4. MİZAH



Farklı kültürler mizahı farklı şekillerde tanımlarlar. Pek çok kültüre de, şaka yapmak gerçek olmayan şeylerden bahsetmek anlamına gelir. Buna rağmen, şakanın bağlamı içerisinde, aldatmaca olmamalıdır. Aynı zamanda birisini tehlikeye atma veya onlar zarar veya kayba uğratma kasti de olmamalıdır.



5. GEREKLİ VE İYİ OLDUĞU DÜŞÜNCESİYLE YALAN SÖYLEMEK



Bir Japon atasözü bu başlığın ne anlama geldiğinin güzel bir göstergesidir. Bu atasözünde “Bazen yalan yararlı bir şeydir” demektedir.[28] Bu Mesih’e iman etmiş samimi bir imanlı için çok hassas bir konudur. Aslında Kutsal Allah’ın çocukları olarak yalan hiçbir zaman yararlı olamaz. Bir iş görüşmesinde Japon şirket yöneticileri bize İngilizce bilmediklerini söylemişlerdi ve biz tercümanlar aracılığı ile konuşmaya çalışıyorduk. Ne zaman ki görüşme sonuca ulaştı o zaman karşımızdakilerin İngilizce konuşmaya başladıklarını gördük. Bu da iş yaşamında başarıya ulaşmak için gayret gösteren insanların çeşitli yöntemlere başvurduklarının işaretidir. Bu yalanlarda kişilerin gereklilik gördükleri kuşkusuzdur. Ama bu gereklilikler nereye ve ne zamana kadar devam edecektir? Yalanın küçüğü de büyüğü de yalandır. Hangi toplumda hangi kültürde olursa olsun yalanın kişiyi sürekli olarak Allah kutsallığından aşağılara çeken bir unsur olduğu kesindir.



6. AİLEYİ VE DOSTLARI KORUMAK İÇİN

YALAN SÖYLEMEK



Gerçek ve Yalan konusu üzerinde yeterince durduk. Yalnız bu noktada bir hatırlatma yapıp geçmemizde fayda var. Aile ve yakın dostlar gerçekten bizler için çok önemlidirler. Onları çok sevdiğimiz gibi elimizden geldiği kadar da onlar için bir şeyler yapmayı isteriz. Bazen onları korumak için yalan söylemek zorunda olduğumuzu hissediyoruz. Bu nokta durmamız gereken noktadır. Eğer ailemiz ya da arkadaşlarımızdan biri karanlık ve yasadışı işlerle uğraşıyorsa onu korumak kesinlikle onun işlerinden pay almak demektir. O zaman sevgimiz, onun için yapmak istediklerimiz, gerçeği yalanla değiştirmemizi gündeme getirmemelidir.





ÖZET




Allah’ın çocukları Allah’ın tanıklarıdırlar. O’nun kurtarışının, O’nun müjdesinin tanıklarıdırlar. Bu nedenle doğruluk, dürüstlük onların yaşam temeli olmalıdır. Kendi dürüstlüğümüzün, doğruluğumuzun deneneceği birçok durumla karşılaşılacaktır. Böyle durumlarda zihnimiz, gönlümüz tamamen doğruluk ve dürüstlükle işbirliğine hazır olmalıdır. Buna alıştırılmalıdır. Bu durum aynı zamanda Allah karakterinin bizde yansımasıdır. Bunun aksine davranış Şeytan’ın bizi kendi yoluna çekmeye başlamasıdır. Çünkü yalanın babası Şeytan’dır. İster küçük, ister büyük olsun yalanın temelinde Şeytan’ın aldatması vardır. O insanların karanlıkta yürümesini arzulamaktadır. Oysa ışıkta yürüyenin karanlıkla hiçbir ilişkisi olmamalıdır. Söylenilen yalan Allah’ın karakterine karşı olan bir davranıştır. Allah’a karşı olan bir davranış da sürekli olarak Allah’ın kutsallığından uzaklaşmadır. Bunun ışığında dürüstlük kişinin kendi başına başarabileceği bir olay değildir. Doğru ve dürüst imanlı yaşamı Kutsal Ruh’un bizde işlemesine bağlıdır. Kutsal Ruh’a açık yürek ikiyüzlü, sinsi yalanlardan uzak, Allah doğruluğunun aydınlığında bir yaşamdır.





* * *





[1] WC Kaiser, Toward OT Ethics, s. 223.



[2] Mesih İsa “Doğrusu sizlere derim ki” sözünü birçok öğretişinde kullanmıştır. Örneğin: Mat. 5:18; 6:2; 8:10; 10:15. Bunun dışında daha birçok örnek vardır.



[3]Yu. 14:17; 15:26. Aynı zamanda Kutsal Ruh’un gerçek olduğunu belirten ayetlere de bakabiliriz: 1. Yu. 4:6; 5:67.



[4] Tes. 6:13.



[5] Rab İsa bu uygulamaya Mat. 23:16-22’de değinmektedir.



[6] Yakup Rab İsa’nın bu öğretişi üzerinde durmaktadır: Yak. 5:12.



[7] Mez. 57:4; 64:3; Yer. 9:8.



[8] Yak. 3:2-12.



[9]Aynı Mezmur’u inanlıları doğru olmaları konusunda uyarmak için elçi Petrus kullanmıştır: 1. Pe. 3:8-12.



[10] 1. Kr. 21.



[11]Örneğin: Tes. 19:16-21.





[12] Yer. 6:28; 9:4.



[13]Aslında elçi Pavlus’un davranışları Mesih İsa’nın öğretişiyle paralellik oluşturmaktadır. Mesih İsa bize düşmanlarımızı bile sevmemiz konusunda öğretmektedir: Mat. 5:44.



[14] Çık. 1:15-22.



[15]Çık. 1:20-21.



[16] Bu olay Yeşu 3. bölümde bulunur.



[17]İbr. 11:31; Yak. 2:25.



[18] Norman Geisler, Hıristiyan Ahlakı, s. 120.



[19] Bu örnek Norman Geisler’in Hıristiyan ahlakı kitabının s.120’de kullanılmıştır.



[20] Tek. 12:10-20; 20:2-18.



[21] Rom. 4:13.



[22] Tek. 12:1; 15:56; 22:1-19.



[23] Tek. 20:12.



[24] Tek. 26:6-11.



[25]Tek. 27:1-40.



[26] Bu konuyu içeren “The Cancer of Corruption” başlıklı öyküyü Time dergisinin 22 Haziran, 19-98.



[27]Hab. iş. 5:19.



[28] Robertson McQuilkin, Biblical Ethics, s. 434.





7. PARA, VARLIK VE MAL MÜLK


GİRİŞ


Çok kişi için para, varlık ve mal mülk güncel yaşamın en etkin başrol oyuncularıdır. Dünyada günlük konuşmaların hemen hemen baş köşesini oluşturan konulardır. Milli piyango, loto hayalleri kuran milyonların yüreklerinde varlıklı olma tutkusu, para kazanma arzusu vardır. Bu yalnızca bizim ülkemiz için değil, dünyanın birçok yeri için geçerlidir. Toplumun farklı sınıfları adeta bu üç kelime ile çekişir dururlar. Fakirler bu üç kelimeye ulaşmak, zenginlerse bu üç kelimeye daha da yüklenmek gibi bir gayret içindedirler. Orta sınıf zaten bu kelimelerle adeta gününü doldurma eğilimindedir.

Günümüz dünyası her zaman gibi günahlı insanın ahlakı kirlilikleri ile her geçen gün yıkıma doğru yol almaktadır. Zenginler daha zengin olmanın mücadelesini verirken fakirin elinden aldıkları ile fakir daha da fakir olmaktadır. Zenginlerin sürekli kalkınması fakiri bile maddeci bir yaşamın önemi fikrine çekmektedir. Böylelikle materyalizm yani maddecilik adeta çağın dünya bakışı haline gelmeye başlamaktadır. Özellikle gelişmiş ülkelerdeki kişisel yaşam biçimleri bencil ve dolayısıyla maddeci bir toplumu oluşturmuştur.

Böylesine maddenin öne çıkarıldığı, zenginin zenginliğini daha da göstererek ve reklamını yaparak gösterdiği bir dünyada para, varlık ve mal mülk gibi üç önemli kelimenin karşısında inanlının tutumu ne olmalıdır? Kutsal Yazılar bu konuda Allah görüşünü vermektedirler.





HER ŞEY ALLAH’INDIR




Bunun için dünyaya bakmamız yeterlidir. Allah bütün varlıkların yaratanı olarak esas zenginliğin, ve varlıklılığın yegane sahibidir. Dünyanın yaradılışında bütün yaratılan maddelerin ve organizmaların zenginliği karşısında bilim dünyası soluğunu tutmuştur. Böylesi bir zenginlik insanın algılarının dışında bir zenginliktir. Aslında Allah’ın sağladığı zenginlik tam ve dengeli bir biçimde kullanılabilmiş olsa dünyada yaşayan her insanın ihtiyacı çok rahat bir biçimde karşılanabilir. İnsanın gereksinimi olan gıda, giysi ve korunma ihtiyacı Allah’ın sağlayışında başlangıçtan itibaren düşünülmüştür.

Peki, bu kadar bolluk ve berekete karşın bunu dünyanın her yerinde eşit olarak hissedemememizin esas nedeni nedir? Bizim ilahiyatımızın temel öğretilerinden biri olan, insanın Allah’a karşı gelmesi, bu sorunun ana cevabını oluşturmaktadır. Evet, insanoğlu günahlıdır. Günah dünyanın düzenini allak bullak etmiştir. Bütün insanlığa yetebilecek kaynakları da günah yüzünden bir kısım kişilere ve ülkelere kanalize ederek dünyanın diğer bir yarısının yoklukla mücadele etmesine neden olmuştur. İnsan tek kelime ile dünya üzerinde, Allah varlığı üzerinde sırf bir kahyadır. Bu kahyalık görevini iyice anlarsak, bu sorunların çözümüne giden yola bayağı bir mesafe katmış oluruz.



1. ALLAH HER ŞEYİN SAHİBİDİR



Bütün yaradılış Allah’tan geldiğine göre varlık alemindeki her şey hiç kuşkusuz O’nundur:[1]





“Bütün gökler altında ne varsa, o benimdir.”



Eyu. 41:11





“RABBİNDİR yeryüzü ve onun doluluğu, dünya ve onda oturanlar.”



Mez. 24:1




Allah, insanların kendisine ibadet için sundukları kurbanlarına neden gereksinimi olmadığını şöyle anlattı:



“Ne evinden dana, ne de ağıllarından keçiler alırım. Çünkü ormanın bütün hayvanları, ve binlerce dağlardaki sığırlar benimdir. Bütün dağ kuşlarını bilirim, çölün yabani hayvanları da benimdir. Acıksaydım sana söylemezdim; Çünkü dünya ve onun dolusu benimdir.”

Mez. 50:9-12



Allah kendisinin her şeyin tek sahibi olduğunu söylemektedir. Bu sahiplikte insana düşen Allah sözüne, itaatten başka bir şey değildir. Bu itaat söz konusu olduğunda insanların kurban sunmaları ya da başka biçimlerdeki ibadetler ancak birer dışavurum olacaktır. Eyub her şeyini kaybettiğinde kimin esas sahip olduğunu çok iyi bir biçimde anlamıştı:



“Ve Eyub kalktı, ve kaftanını yırttı, ve saçlarını kesti, ve yere düşüp secde kıldı; ve dedi: Anam bağrından çıplak çıktım, ve oraya çıplak döneceğim; RAB verdi, ve RAB aldı; RABBİN ismi mübarek olsun.”

Eyu. 1:20-21



İnsanoğlu sahip olduğu birçok şey için “benim” demekten büyük bir haz duymaktadır. Oysa “benim” sözünü söylerken yalnızca kahya olduğunu hatırlayarak, kahyalık görevi gereği “benim” sözcüğünü kullanmak esas olmalıdır. Sahip Allah olduğuna göre bize verilen her şey geçici bir süre üzerimizde olacaktır. Bu nokta bizi diğer önemli noktaya yönlendirmektedir.





2. ALLAH SAHİP OLDUKLARIMIZI BİZE

EMANET ETMİŞTİR



Kutsal Kitap öğretisinde kahyalık görevi oldukça nettir. Allah kendi istemi doğrultusunda yönetmemiz için bize her şeyi sunmuştur. Buna göre verdiği dünyayı korumak, bütün yaşayanlara bu dünyayı yaşanabilir bir biçimde yönlendirmek, Allah istemine uygun bir sosyal yaşam oluşturmak gibi bir çok sorumluluk insan üzerindedir.[2] Allah yarattığı dünyanın kahyalığını bize verdiği gibi aynı zamanda bu dünya üzerindeki bütün kaynakların, değerlerin kullanım kahyalığını da bize vermiştir. Bu yönlendiriş yapılacak iş için de yine bizi başıboş bırakmamış, Kutsal Yazılar’ın rehberliğini vermiştir.[3]

Yani, Kutsal Kitab’ın anlayışına göre bütün varlığımız ve elimizdeki bütün değerler Allah bize emanet etmiştir. Bize düşen her neyimiz varsa bu varlığımızı Allah isteminde kullanmak ve yönlendirmektir.



3. ZENGİNLİK NE İYİDİR NE DE KÖTÜDÜR



Bazı kişiler Kutsal Kitap’tan bazı ayetleri yanlış kullanarak para kavramını sürekli tehlike olarak göstermeye çalışırlar. Oysa bu doğru değildir. Dünyada her yaratılmış madde gibi para da yalnızca paradır. Önemli olan paranın kullanım biçimidir. Parayı kötü olarak göstermeye çalışan inanlılar özellikle elçi Pavlus’un Timoteyus’a yazdığı ilk mektuptaki şu sözleri kullanırlar:

“Çünkü tüm kötülük köklerinden biri de para sevgisidir. Kimileri buna imrenip imandan saptılar ve pek çok üzüntüyle kendilerini yürekler acısı duruma düşürdüler.”

1. Ti. 6:10

Burada ayet dikkatlice ele alınmalıdır. Kötülük köklerinden biri para değil, “para sevgisi” dir. Demek ki para, varlık ve mal mülk sadece maddesel şeylerdir. Kendi kendilerine bütün bunlar kötü değildir. Ama bu maddesel şeylerin kullanımlarındaki yol ve yöntem esas sorundur. Kutsal Yazılar parayı, varlıklı olmayı, tutkuyu değil, bunların nasıl algılandığını, kullanıldığını sorgulamaktadır.

Kutsal Yazılar’da zengin insanları, hatta zengin Allah adamlarını görebiliriz. İbrahim de Lut da zengin insanlardı. Altınları, gümüşleri ve sürüleri vardı.[4] Eyub’a baktığımızda başına gelenlerden önce Eyub’un çok zengin bir kişi olduğunu görüyoruz. Başına gelenlerden sonra da Eyub’un iki kat daha fazla zengin olduğunu görüyoruz.[5] Kral Süleyman’ın zenginliğini bilmeyen yoktur. Bu zenginlik tamamen Allah tarafından bir ödül olarak kendisine sunulmuştur.[6] Kutsal Kitap’ta bu kişilerin zenginliklerine laf söylenmemektedir.

Özellikle Allah’a itaat eden bir kişi zengin ve varlıklı bir kişiyse bunun Allah bereketi olduğu belirtilmektedir:



“RABBE hamd edin. RABDEN korkana, Onun emirlerinden büyük zevk alana ne mutlu! Zürriyeti yeryüzünde kuvvetli olur; Doğruların nesli mübarek olur. Bolluk ve zenginlik onun evindedir; Ve salahı ebediyen durur. Doğrulara karanlıkta ışık doğar; Rahim ve Rauf ve Salih odur.”

Mez. 112:14



“Ve RABBİN bereketi, zengin eden odur; Ve onunla beraber keder katmaz.”

Sül. 10:22



“Alçakgönüllü olmanın ve RAB korkusunun sonu, Servet, izzet ve hayattır.”

Sül. 22:4



Allah halkı Kenan diyarına girmeden önce Allah onlara, kendisine itaat edenler için büyük bereketler beklediğini hatırlatmıştı. Bu bereketler yalnızca ruhsal bereketler değildi, aynı zamanda maddi anlamda da bereketti:



“Bedenin semeresi, ve toprağının semeresi, ve hayvanlarının semeresi, ve sığırlarının yavruları, ve sürülerinin yavruları bereketli olacak. Sepetin ve hamur teknen bereketli olacak.”

Tes. 28:45



Burada Allah’ın istediği bu zenginliğin kaynağının nereden geldiğinin bilinmesidir:



“Ve ta ki, yüreğinde: ben için bu serveti yapan kendi kudretim ve kuvvetli elimdir, demeyesin, Fakat senin atalarına and ettiği ahdini, bugün olduğu gibi, sabit kılsın diye, Allah’ın RABBİ hatırlayacaksın, çünkü servet kazanmak için sana kudret veren odur.”

Tes. 8:17-18



Yeni Antlaşma’ya geldiğimizde de Mesih İsa’nın ne zengin insanlara karşı geldiğini ne de onları övdüğünü görüyoruz. Yalnızca zenginlerin sonsuz yaşamlarından kaygılandığına ilişkin sözleri olduğunu görüyoruz. Zenginlik çoğu zaman kişiye Allah’ı unutturmaktadır. Bu bağlamda Mesih İsa haklı olarak zenginleri uyarmaktadır. Aslında Mesih İsa’nın hem zenginlerle hem de yoksullarla vakit geçirdiğini görüyoruz. Kendi öğrencileri Yakup ve Yuhanna balıkçı teknesi olan, işçi çalıştırmaya gücü yeten bir aileden gelmekteydiler. Kısacası bu aile o döneme göre varlıklı bir aileydi.[7] Nikodimus Mesih İsa’ya bedenine sürmesi için oldukça pahalı otlardan yapılmış bir yağ getirmişti.[8] Zakkay’a baktığımızda haksız yollarla çok para kazanmış bir kişi görüyoruz. Bildiğimiz gibi Mesih İsa onun yaşamını değiştirmek için evinde kalmak istemişti.[9] Ayrıca Mesih İsa’yı hizmeti boyunca izleyen ve O’nun ihtiyaçlarını kendi kaynaklarından sağlayan bazı kadınların da varlıklı olduğunu anlıyoruz.[10]

Varlık konusunda önemli olan bizim sahip olduğumuzu nasıl kullanacağımız ve Allah’ı varlığımızla nasıl onurlandıracağımız? Eğer Allah’a onur getirecek şekilde kullanılırsa varlık hikmetli bir biçimde kullanılmış olacaktır. Ama bunun tam karşıtı da olabilir; varlık kişinin ruhsal yaşantısını öldürebilir, insanı mal mülk tutkunu, maddi hastalıklı bir kişi haline de getirebilir. Adaletsiz, acımasız, yalnız kendini düşünen bir canavar oluşturabilir. Burada iki nokta üzerinde durmamız gerekir:



a) “Refah” üzerinde çok aşırı duran öğretiş tehlikesi

Günümüzde ne yazık ki, bazı Hıristiyan grupları varlık üzerinde öğretişler vermektedirler. Bu kişilerin öğretişlerinde Mesih İsa’ya her iman eden herkesin özel bir biçimde bereketlenerek zengin bir kişi olacağı temeli yatmaktadır. Bu anlamda bir imanlı zengin olmuşsa Allah bereketini almıştır demektir. Bu öğretişin temelinde Kutsal Kitap ayetlerinin bir kaçını yanlış yorumlama yatmaktadır. Oysa Mesih İsa’nın bizim için fakir olduğu, kendi zenginliklerini bir kenara bıraktığı gerçeği vardır.[11] Bütün göksel zenginliklerini bir kenara bırakarak marangozlukla geçimini sağlayan bir ailenin içinde dünyaya gelmiştir. Elçi Pavlus’un da kendi varlığını bir kenara itip, Mesih için bir hiç olduğu zaman ki sevincini unutmamak gerekir.[12]

“Refah” öğretişinin aslında İncil içinde yeri olmadığını anlamak imanlıların ilk çağdan beri yaşadıkları hayat tarzı ile gözler önüne sergilenmektedir. Çağımız materyalizm görüşünün öne çıktığı bir çağ olduğu için anlaşılan bazı kiliselerde bu durumdan etkilenmiş ve bazı ayetleri yanlış değerlendirmek kaydıyla zenginliğin her inanlı için Allah bereketinin bir işareti olduğu görüşünü vurgulamaya başlamışlardır. Bu vurguda fakir inanlının Allah bereketinden yoksun bırakıldığı şeklinde yanlış bir öğretiş bulunmaktadır. Zenginlik de, fakirlik de Allah’ın insanına bir lütfudur. Önemli olan her iki durumda da Allah’ın Kutsal Kitabı’na uygun bir biçimde yaşamaya devam etmek ve varlığı Allah’ın öğretisi doğrultusunda başkaları ile ve Allah kilisesi ile birlikte Allah’a onur getirmek için kullanmaktır.





b) Varlıklı olmak arkasından koşulması gereken en önemli şey değildir

İnanlı kadın ve erkeklerin dünyası yalnızca mal mülk ve paradan ibaret değildir. Yalnızca çalışma, kazanma ve başarı elde etme değildir. Allah’ın dünyasında Allah ile sevinme, Allah’ın yasasının arkasından koşulması gereken en önemli şeydir. Bu istek Kutsal Ruh tarafından imanlı kişinin yüreğinde yerini almaktadır:



“Altından, çok saf altından da ziyade özlenir; Baldan ve süzme gümeç balından tatlıdır.”

Mez. 19:10



Hikmet varlıklı olmaktan çok daha önemlidir. Hikmeti aramaktan daha değerli bir yatırım bulmak zordur:



“Hikmet bulan adama, ve anlayışa erişen adama ne mutlu!

Çünkü gümüş kazanmaktansa onu kazanmak iyidir; Ve onun karı halis altından iyidir. O yakutlardan daha değerlidir; Ve bütün hoşlandığın şeyler ona denk olamaz,”

Sül. 3:13-15



Mesih İsa kendi öğrencilerine her şeyden daha çok önemli olan Allah krallığının peşinden gitmelerini önermiştir. Günlük kaygıların sonu yoktur. Bunun yerine Allah Krallığını arayan için gerçek Allah bereketi hazırdır:



“Siz her şeyden önce Allah’ın hükümranlığını ve doğruluğunu arayın, bunların tümü size sağlanacaktır.”

Mat. 6:33



Yine Mesih İsa öğrencilerini yetiştirirken dünyasal kazançların boş olduğunu öğretmektedir. Çünkü kazanılan her şey bir gün bir hiçlik olacaktır. Oysa kalıcı olan Allah’ın değerleri ve bu değerlerin ardınca gitmektir:





“İnsan tüm dünyayı kazanıp da öz varlığını yitirir veya zarara uğratırsa ne yararı olur?”

Luk. 9:25



Mesih İsa, yaşam hiçbir biçimde zenginlikle ölçülemez diye, zenginleri çok net bir dille eleştirmiştir:



“Ardından, herkese şunu belirtti: “Her tür açgözlülüğe karşı uyanık olun ve kendinizi koruyun. Çünkü insanın yaşamı varlığının bolluğuyla ölçülmez.”

Luk. 12:15



Allah’a olan hürmet eğer kanaat mantığı ile birleşirse inanan kişi için büyük kazanç olacaktır. Bu İncil’in öğretisidir. Atalarımız “aza kanaat etmeyen çoğu da bulamaz” demektedirler. İnanlı olan kişi için bir de Allah’ın isteklerini O’nun krallığını aramakla birleştirirse gerçekten Allah’ın ideal evladı olacaktır:



“Kuşkusuz, Allah sayarlık çok büyük kazançtır, ama eldekiyle yetinme ruhuyla bir arada olursa. Çünkü dünyaya hiçbir şey getirmedik, ne de herhangi bir şey götürebiliriz.”

1.Tim. 6:67



Görüldüğü gibi Kutsal Kitap’ta zenginlik aleyhtarlığı yoktur. Yalnız burada sürekli hatırlatılmaya çalışılan zenginliğin kişiyi Allah krallığından uzaklaştırmaması, kişinin ne oldum delisi olmasına mani olmaktır. Zenginlik Allah’a onur getirici bir biçimde kullanılırsa gerçekten hem fakire hem de varlıklı kişinin kendisine büyük bir bereket olacaktır. Ancak en değerli şeyler Allah ve O’nun doğruluğudur.





VARLIĞIN DOĞRU KULLANIMI




Eğer varlıklı olmak bir sorun oluşturmuyorsa, o zaman bir imanlı nasıl olur da doğru yollardan elde ettiği varlığını Allah’ın arzuladığı bir biçimde kullanabilir? Bizim bütün varlığımız Allah’a bağlı olduğuna göre edindiğimiz maddi zenginlik doğal olarak O’nun bize güvenerek, bize vermesinin bir sonucudur.



1. VARLIĞIN KULLANILMASI ÜZERİNE

ESKİ ANTLAŞMA’NIN ÖĞRETİSİ



Eski Antlaşma boyunca, Allah halkının kazançlarından bir kısmını Allah’a ayırdıklarını görüyoruz. İbrahim düşmanlarını yendikten sonra kazandığı mal varlığının ondalığını kahin olan Salem kralı Melkisedek’e verdi.[13] Yakub da Beytel’de Allah ile karşılaştığında gelirinin onda birini Allah’a ayıracağını söyledi.[14] Verme konusunda İsrail yasası oldukça net bir düzenleme yapmıştır.[15] İsrailliler kazandıklarının, elde ettikleri ürünlerinin onda birini sürekli olarak Allah’a ayırmaktaydılar. Bunlara sürüleri, ürettikleri arpa, buğday kısacası bütün gelirleri dahildi.[16] Bu ondalıklar özellikle Levililer’e veriliyordu. Levililerin işleyecekleri topraklar, ellerinde malları bulunmuyordu. Onlar Allah işlerini yerine getiriyorlardı. Halk onlara ondalıkları veriyordu. Böylelikle onların gelirleri sağlanmış oluyordu.[17] Levililer de kendi edindikleri gelirlerden onda birini yine Allah’a ayırıyorlardı.[18] Burada İsraillilerin gelirlerinin onda birini Allah’a ayırmalarındaki mantık Allah’ın insanlarından bir şey beklemesinden kaynaklanmamaktadır. Allah’ın hiçbir şeye ihtiyacı yoktur. Putperest ulus kendi Allah olarak edindikleri putlarına birçok yiyecek, içecek sunmaktaydılar. Oysa İsrail’in kazancının bir kısmını Allah’a ayırması varlığının kaynağının Allah olduğunu, Allah olmadan insanın bir hiç olduğu inancından kaynaklanmaktadır. Allah’ın halkı Allah’a aittir ve Allah’ın halkı Allah’a adanmıştır.

Eski Antlaşma’da gelirin bir bölümünün Allah için ayrılmasının önemini belirten bazı noktalar bulunmaktadır:



a) Ondalık Allah’a aittir ve bu nedenle düzenli ve sürekli olarak verilmelidir

Eski Antlaşma’nın öğretisine göre ondalıklarını düzenli olarak vermeyen kişiler bu durumda adeta Allah’tan çalmış duruma gelmektedirler. Ondalıklarını düzenli olarak ödemeyen kişiler Malaki peygamber tarafından azarlanmaktadırlar:



“Atalarınızın günlerinden beri kanunlarımdan saptınız, ve onları tutmadınız. Bana dönün, ben de size dönerim, orduların RABBİ diyor. Ve siz: Ne ile dönelim?diyorsunuz. İnsan Allah’ı soyar mı? Siz ise, beni soymaktasınız. Ondalıklarda ve takdimelerde. Siz çok lanetli oldunuz; çünkü siz, bu milletin hepsi, beni soymaktasınız. Ondalığın hepsini ambar evine getirin de, evimde yemek olsun, ve beni şimdi bununla deneyin, orduların RABBİ diyor, göklerin pencerelerini size açmayacak mıyım, ve size yetecek kadardan fazla üzerinize bereket dökmeyecek miyim?”

Mal. 3:7-10



b) Verilen ondalık iyi bir kalitede olmalıdır

Allah en iyi Olandır. O’na sunacağımız her şey her zaman iyi kalitede olmalıdır. Özellikle hayvanlar Allah için ayrılacaksa hastalıklı, sakat hayvanlar olmaması gerek:



“Ve eğer onda bir kusur varsa, topal yahut körse, her hangi kötü kusur varsa, Allah’ın RABBE onu kurban etmeyeceksin.”

Tes. 15:21



Özellikle Malaki’nin günlerinde yalnız halk değil, aynı zamanda tapınak görevlileri de, kahinler de Allah’ın yasalarına kulak asmadan Allah’tan sürekli olarak iyiyi, güzeli kaçırmaya çalışıyorlardı. Hastalıklı, sakat hayvanların kurban edilmesine göz yumuyorlar, iyi olmayan şeyleri Allah’a sunmaya kalkışıyorlardı. Bütün bu davranışlar Allah’a ve yasasına karşı olan saygısızlığı göstermekteydi:



“Oğul babaya, ve kul efendisine hürmet eder; ismimi hor gören kahinler, eğer ben baba isem, hani benim izzetim? Eğer ben efendi isem, hani benden korku? Orduların RABBİ size diyor. Ve siz: İsmini nasıl hor gördük? Diyorsunuz. Mezbahım üzerinde murdan ekmek takdim ediyorsunuz. Ve: Seni ne ile murdar ettik? Diyorsunuz. RABBİN sofrası hor görülecek bir şeydir, demenizle. Ve kurban olarak kör hayvanı takdim ederken sanki kötü şey değil! Ve topalı ve hastayı takdim ederken sanki kötü şey değil! Haydi, kendi valine onu takdim et; senden razı olur mu? Yahut sana itibar eder mi? Orduların RABBİ diyor.”

“Ve sürüsünde erkek hayvan varken, adak adayıp Rabbe kusurlu olanı kurban eden aldatıcı lanetli olsun; çünkü ben büyük Kıralım, orduların RABBİ diyor, ve milletler arasında ismim korkunçtu

Mal. 1:68,14



Burada gördüğümüz yine Allah’ın hizmetinde olan kahinlerin doğru davranmadıklarıdır. Halkın önünde halka örnek olacak insanlar, Allah’tan çalma gibi ağır bir suçu işlemektedirler. Allah’a bütün buyruklara karşın sakat, sağlam olmayan hayvanları sunmak için getirmektedirler.[19]



c) Allah halkından ondalıklarından daha da fazlasını vermeleri önerilmektedir

Eski Antlaşma’da Allah’ın halkından istenilen üç ayrı ondalık görülmektedir. Bunların ilki Levililer’e ödenen genel ondalıktır. Bu ondalık Levililer’den bütün tapınak görevlilerine dağıtılmaktadır.[20] İkincisi, kutsal yiyecek olarak sunulan bir sunu ile ilgili bir ondalık vardır. Bu sunuya hem sunuyu sunan hem de Levili katılmaktadır.[21] Üçüncüsü ise her üç yılda bir ödenilen ondalıktır. Bu özellikle yoksul insanlar için toplanılan sunulardır.[22] Eski Antlaşma’da öğretilmeye çalışılan, gelen her ne olursa olsun başkaları ile paylaşma fikridir. O nedenle bir imanlı için gelir olarak cebime giren net gelirimin onda birini verdiğim zaman sorumluluğumdan kurtuldum diye bir kaide yoktur. Çünkü öğreti yalnızca maddi geliri kapsamamaktadır. İnanlının sahip olduklarını başkaları ile sürekli paylaşması gerekiyor. Bu bağlamda önemli olan, kişinin sahip olduğu her şeyin aslında Allah’a ait olduğu bilincinde olarak ihtiyacı olanlarla, Allah hizmetlileri ile sürekli paylaşabilmesidir.



d) Allah halkı sık sık ondalıklarının üstünde vermişlerdir

Eski Antlaşma’da ondalıkların üstünde ödemelerde bulunuyorlardı. Özellikle fakirlere yardım etme çok önemli bir davranıştı. Özellikle varlıklı insanların hiçbir şeyi olmayan insanlara vermeleri Kelam’da emrediliyordu:



“Çünkü memleketin içinde fakir eksik olmayacaktır; bunun için ben: Mutlaka kendi memleketinde kardeşine, hakirine, ve fakirine elini açacaksın, diye sana emrediyorum.”

Tes. 15:11



Özellikle özgürlüğüne kavuşmuş bir köle eli boş olarak gönderilmezdi.[23] Kutsal Kitap’ta bu ve benzeri birçok örnek fakirlere verme konusunu gündeme getirmektedir. Allah’ın sağladığı zenginliği başkaları ile paylaşan kişilerin örnekleri çoktur.[24]

Eski Antlaşma’da fakirlere yardım, Allah’ın insana sağladığı zenginliği ihtiyacı olanlarla paylaşmak, günlük ibadetin bir bölümünü oluşturmaktadır. Bütün bunlar yapılırsa Allah, toplumsal farklılıkları dengelemekte, insanların ihtiyaçlarını başka insanlarla gidererek kendi bereketini yansıtmaktadır. Ondalık sistemiyle insanlar sahip olduklarının esas Sahibinin kim olduğunu daha iyi hatırlayabilmekte ve imanlı olarak başka insanların ihtiyaçlarına ilgi gösterebilmektedirler.



2. VARLIĞIN KULLANILMASI ÜZERİNE

YENİ ANTLAŞMA’NIN ÖĞRETİSİ



Aslında Yeni Antlaşma bu konu üzerinde Eski Antlaşma’dan çok büyük fark göstermez. Mesih İsa’nın öğrencilerinin ve ilk kilisesinin öğretişleri varlığın kullanımı konusunda önümüze oldukça net bir tablo koymaktadır.



a) Mesih İsa’nın bu konu üzerindeki öğretişi

Mesih İsa özellikle vermenin değeri üzerinde durmaktadır. Mesih İsa her davranışın bilinçli bir şekilde imandan kaynaklı bir davranış olmasını öğretiyor. Rab İsa’nın döneminde Eski Antlaşma öğretisi üzerine yaşayan birçok kişi inancın getirdiği ezberden alışkanlıklarla vermenin esas anlamını unutmuşlardı. Yalnızca dinsel bir davranış olarak ya da Allah’tan bir karşılık bekleyerek verme olayını gerçekleştiriyorlardı. Bu bağlamda Mesih İsa verme konusunda da oldukça devrimci öğretişlerde bulundu:



i) Gizlide vermek, davranışın temelinde yatan gerçeğin ne olduğu konusunda bir testtir:[25] Her şeyden önce Mesih İsa gereksinimi olan kişiye vermeyi emretmektedir. Bu emir bugün bile kişiye onur getirebilecek bir davranış olarak değerlendirilmekte ve böyle motiflerle verilen gösterilerek verilmeye çalışılmaktadır. Kişi kendisinin ne kadar “doğru” olduğunu bu yolla kanıtlamaya çalışmaktadır. Oysa gizlide vermek başkalarının dikkatini çekmeyecek bir olaydır. Bu nedenle başkalarından bir övgü getirmeyecektir:



“Şimdi sen sadaka verdiğin zaman, iki yüzlü adamların insanlardan hürmet görmek için havralarda ve sokaklarda yaptıkları gibi, önünde boru öttürme. Doğrusu size derim; onlar karşılıklarını aldılar. Fakat sadaka verdiğin zaman, sol elin sağ elinin ne yaptığını bilmesin de, sadakan gizlide olsun; gizlide gören Baban da sana ödeyecektir…”

Mat. 6:24



Günümüzde birçok insanın şu ya da bu nedenle başkalarına yardımlarda bulunduğunu görüyoruz. Bu hiç kuşkusuz güzel bir davranıştır. Ama bu yardımların bazılarında insanın kendi egosunu, kendi benliğini tatmin etme içgüdüsü olduğunu gözlemliyoruz. Ben ne iyiyim, ne iyi kişiyim, bakın başkalarına yardım ediyorum gibi. Oysa Kutsal Kitab’ın önerdiği yardım da hiç kimsenin bilmemesi esası yer almaktadır. Bugün birçok hizmet kuruluşunda bile yardım yapanlara bu yardımların nereye gittiğini anlatma kaygısı vardır. Demek ki, yardımı yapan kişi kendini göstermekte ve bu yardımların hesabını sormaktadır. Oysa esas olan vermektir. Verirken de Allah’ın istediği gözetilmelidir. Aksi taktirde bu verme hesaplı bir verme halini alacaktır. Burada asıl olan yardıma ihtiyacı olana yardım edilmesini Allah’ın bilmesidir.

Rab İsa’ya göre önemli olan kişi veren değil, verilen, zor durumda olandır.



ii) Vermeyi bir yasa haline getirmek de vermenin değerini yitirir: Daha önce de gördüğümüz gibi Ferisiler yalnızca yasaya tabi kalmakla değil, ayrıca 600 civarında ek “yasayı koruyacak kural” oluşturmakla da tanınmaktadırlar. Bu kişiler yasaları daha da ağır hale sokmakla meşgul kişilerdir. Yasa yiyecek ve mahsulün ondalığından bahsediyorsa, bu kişiler baharatlara varıncaya kadar her bir ürünün ondalığını hesaplamaktadırlar. Doğal olarak bu kadar detaylı hesaplamalar yaparlarken yasanın esas söylemek istediğini anlamakta zorluk çekmeye başlamaktadırlar:



“Vay başınıza, yazıcılar ve Ferisiler, ikiyüzlüler! Çünkü nanenin, anasonun, ve kimyonun ondalığını veriyorsunuz, ve şeriatın daha ağır işlerini, adaleti, merhameti, ve imanı bırakıyorsunuz. Onları yapmalı idiniz, bunları da bırakmamalı idiniz. Ey kör kılavuzlar, siz küçük sineği süzerek ayırırsınız, fakat deveyi yutarsınız.”

Mat. 23:23-24



Bu öğreti oldukça açıktır. Mesih İsa bütün dindarlığa meydan okuyan çok gerçekçi bir Allah öğretisini ortaya koymaktadır. Önemli olan dindarlık taslamak değil, Allah yasasının esas demek istediğini anlamaktır. Bu anlamda vermeyi bir yasa yapmak vermenin esas anlamını kaybettirmektedir. Bu nedenle yukarıda verilen ayetlerin son cümlesi durumu çok net olarak açıklamaktadır.[26]



iii) Verme, varlığımızın oranına göre olmalıdır: Mesih İsa günlük bir olayı anlatırken verme olayında gururun ne denli etkin olduğunu dile getirdi:



“İsa gözünü kaldırıp baktı, ve hazineye hediyelerini atan zengin adamlar gördü. Oraya iki pul atan fakir bir dul kadın da gördü. Ve İsa dedi: Gerçek size söylüyorum: Bu fakir dul kadın onların hepsinden ziyade attı; çünkü bunların hepsi hediyelere kendi fazlalarından attılar; fakat kadın, yoksulluğundan bütün nafakasını attı.”

Luk. 21:14



Birçok konuda olduğu gibi burada da Allah’ın değerleri bizimkinden farklı işlemektedir. Bizim algılarımıza göre daha çok verenin Allah gözünde daha çok değeri olması gerekir. Oysa burada birkaç kuruş atan kadın Allah gözünde daha büyük değer taşımaktadır. Çünkü sahip olduğu son kuruşunu Allah önüne koymuştur. Oysa çoğumuz ancak bize zarar getirmeyecek kadar olanını Allah’a vermekteyiz. Hem de bunu oldukça gururla ve gösterişle yapmaktayız.

Kısacası Allah, yardımı, ondalığı kimse bilmeden ya da görmeden gerekli yere vermemiz taraftarıdır. Bunu yaparken de yalnızca O’nu hoşnut etme düşüncesinde olmamız istenmektedir. Allah bize ne kadar bereket verdiyse, bizim de bereketimizi o kadar vermemiz gerekiyor.



iv) Parayı kullanma konusunda dünyadakiler gibi hikmetli olmamız gerekmektedir: Luka 16. bölümde anlaşılması mesel oldukça ilginç, hatta anlamakta zor bir meseldir. Sanki burada doğru olmayan bir davranışı Mesih İsa’nın övdüğü izlenimi vardır. Oysa bu mesel iyice incelediğinde hiçte öyle olmadığı görülmektedir.

Mesel kısaca şöyledir: Ortadoğulu zengin bir adam kendi işlerine bakacak bir idareci bulmuştur. Ama bu idarecinin işleri iyi yönetmediğini anlayınca işlerini tamamlayıp işten ayrılmasını istemiştir. Kahya bu karşısında telaş içinde kalmıştır. İşini kaybetmiştir. Elinden de başka iş gelmediğine ve dilencilikte yapamayacağına göre bir şeyler yapmak zorundaydı. Bu durumda geleceğini nasıl sağlayacaktır? Sonunda aklına bir fikir gelir. Efendisine borçluların borçlarını indirerek kendisine para yoluyla dostlar edinmeyi planlar. Bu hiçte doğru olmamakla birlikte oldukça akıllı bir plandır. Efendi bu planı öğrendiğinde planın akıllılığından ötürü kahyayı takdir etmiştir. Burada anlatılmak istenilen dürüst olmayan yöneticilerin teşvik edilmesi değil, dünyadaki insanların geleceklerini hazırlamakta yaratıcı olmalarıdır. İnanlı bir insan her konuda akıllıca davranmak zorunluluğundadır. İnanlılar da bütün diğer insanlar gibi yarınları için yatırımlarda bulunmalıdır. Ama bir farkla: inancı olmayanların güvenci yalnızca ölümlü insanaysa inanlının güvenci ölümsüz Allah’adır. Bunun yanı sıra dünya düzeninin Kutsal Kitab’a aykırı olmayan yönleri de iyi bir biçimde değerlendirilmelidir. Mesih İsa’nın burada kendi öğrencilerine öğretmek istediği budur.

Şimdi bu öğretişe biraz daha yakından bakalım:

Birinci: Mesih İsa’ya iman etmiş kişiler dünyasal insanların çalışkanlıklarından, yaratıcılıklarından ve adanmışlıklarından öğrenmelidirler:



“Efendisi sadakatsiz kahyayı methetti; çünkü akıllıca davranmıştı; çünkü bu zamanın oğulları kendi nesline karşı nurun oğullarından daha akıllıdır.”

Luk. 16:8



Burada imansız bir kahyanın aklını, doğru yolda olmadığı halde kendisi ve geleceği için bir şeyler yapmakta kullanıyor. Aynı şekilde imanlı olan insan elindeki bütün yetenekleri, fırsatları, vs Allah’ın istediği kahyalık yolunda doğru, dürüst ama akıllıca kullanmalıdır.

İkinci: İmanlı bir kişi sahip olduğu zenginliği Allah’ın krallığı için, O’nun hizmetinde kullanmalıdır:



“Ve bensize diyorum: Haksızlık mammonu ile kendinize dostlar edinin de, o tükendiği zaman, sizi ebedi meskenlere kabul etsinler.”

Luk. 16:9



Para gerçekten büyük bereket olabileceği gibi büyük bir felaket olabilir. Bu anlamda para hem “dünyasal” hem de “haksız” olarak tanımlanabilir. Bu nedenle paranın tehlikelerinden bir imanlı olarak haberdar olmamız gerekir. Aynı zamanda paramızı Allah’ın krallığı yolunda kullanmak için oldukça hikmetli olmalıyız. Kazandığımız her bir kuruş üzerinde Şeytan’ın söz sahibi olmaması gerekir. Dünyasal insanlar parayı dostlar edinmek, yeni işler kurmak, daha çok para kazanmak için kullanmaktadırlar. Aynı şekilde Allah’ın çocukları hak olan yolda parayı hikmetli bir biçimde, Allah’ın egemenliği için kullanmayı öğrenmek zorundadırlar. Bunu başarabilirlerse, ruhsal ödülleri büyük olacaktır. Her şeyden önce şunu çok iyi öğrenmeliyiz: hiçbir zaman para bizim efendimiz değil, biz paranın efendisi olmalıyız. Bu efendiliği de kelamın gösterdiği yolda ve ölçülerde yerine getirmeliyiz.

Üçüncü: İnanlının varlığını idare edebilmesi aynı zamanda ruhsal kaynaklarını değerlendirebilmesi konusunda bir deneyimdir:



“En azda sadık olan çokta dahi sadıktır; en azda sadakatsiz olan çokta dahi sadakatsizdir. Şimdi haksız mambonda sadık olmadığınız halde, gerçek serveti size kim emniyet eder? Başkasının şeylerinde sadık olmadığınız halde, kendinizin olanı size kim verir?”

Luk. 16:10-12



Rab’bin bahsettiği “doğru zenginlik” ruhsal zenginliktir. Bir kişi kendisine verilen varlığı iyi değerlendirip bu zenginliği doğru dürüst bir şekilde yönlendirebiliyorsa, o zaman bu kişi aynı zamanda ruhsal sorumlulukları da çok iyi bir biçimde taşıyabilir demektir.

Dördüncü: Günümüzde bazı dindar insanların çok büyük bir biçimde paraya düşkün olduklarını görüyoruz. Bu Ferisiler için de geçerliydi. Bildiğimiz gibi onlar hem yasaların detaylarına inen dindarlar hem de çok büyük para tutkuları olan kimselerdi. Kişi ne kadar dindar olursa olsun iki efendiye birden kulluk edemez. Hem Allah’a hem de paraya kulluk etmek olmayacak bir yaklaşımdır:



“Hiçbir hizmetçi iki efendiye hizmet edemez; çünkü ya birinden nefret eder, ötekini sever; yahut birini tutar, ötekini hor görür. Siz Allah’a ve mammona hizmet edemezsiniz. Ve Ferisiler, ki parayı severler, bunların hepsini işitip İsa ile eğleniyorlardı. İsa da onlara dedi: Siz insanların gözünde kendinizi suçsuz çıkaran adamlarsınız; fakat Allah yüreğinizi bilir; çünkü insanlar arasında iyi olan şey Allah indinde menfurdur.”

Luk. 16:13-15

Bu ayette oldukça net bir uyarılma vardır. Bizler hem Allah’ta ki yaşantımızı, hem de dünyasal yaşantımızı birbirine karıştırıp iki tarafı idare edemeyiz. Kısacası halk tabiri ile hem sefi hem sofu olamayız. O zaman ne Allah ne de insanlar önünde inancımızın ciddiyetini kanıtlayamayız. O’nun için bizim tek efendimiz olmalıdır. O da her şeyin yaratıcısı yüce Allah’tır. Paramız ve varlığımız varsa, O’na hizmet için kullanılmalı.

Mesih İsa bu konuda daha çok şeyler söylemiştir. Bu öğretişleri bu bölümün diğer kısımlarında görmek mümkündür.



b) İlk kilisenin öğretişleri

Bu para ve varlık konusunu çalışırken Allah öğretisini daha net bir biçimde görebileceğiz.



i) Vermenin güçlü ilahiyat temeli: Yeni Antlaşma’ya baktığımızda verme konusunda oldukça etkin bir ilah içgüdü ile karşılaşıyoruz. Mesih İsa kendisini bizler için ölüme vermişti. Bu noktada Mesih’in başkaları uğruna kendisini feda etme öğretisi oldukça nettir:



“Çünkü Rabbimiz İsa Mesihin inayetini bilirsiniz; onun fakirliği ile siz zengin olasınız diye, zengin olduğu halde fakir oldu.”

2. Ko. 8:9



Bizler çoğu zaman falanca kişiye, ihtiyaç sahibine ya da hizmete ne kadar verelim diye düşünüyoruz. Oysa böyle zamanlarda bu ayete bakmamız, Allah kelamının bu konuda neler anlatmak istediğini anlamalıyız. Bu ilahi derece bizim ne kadar vermemiz gerektiğini belirtmektedir.



ii) İmanlı olanlara vermek: İlk kilisede imanlılar birbirleriyle varlıklarını paylaşıyorlardı.[27] İlk inanlılar kendi toplumlarındaki yoksulların durumlarını gördüler ve hemen harekete geçtiler:

“Bütün iman edenler bir arada olup her şeyleri müşterekti; mallarını ve mülklerini satıp onları hepsine herkesin ihtiyacına göre dağıtıyorlardı.”

Hab. iş. 2:44-45



“Çünkü aralarında yoksul kimse yoktu; zira tarlaları yahut evleri olanların hepsi satıp satılmış olan şeylerin bedellerini getirerek resullerin ayakları önüne koyuyorlardı; ve her birine ihtiyacına göre dağıtılıyordu.”

Hab. iş. 4:34-35



Bütün bu hizmetler devam ederken, imanlı sayısı artmış, hizmet alanı da genişlemişti. Bu nedenle her şeyin daha düzenli bir biçimde sürdürülmesi için aralarından yedi kişi seçildi.[28]

Yoksullara yardım hizmeti ve Yeni Antlaşma boyunca görülmektedir. Elçi Pavlus, Barnabas Yahudi olmayanlara müjdelemek için giderlerken Yakup, Petrus ve Yuhanna’nın da fikir birliği içinde oldukları bir konuda onları teşvik ettiler. Bu konu yoksullara hizmet konusuydu:



“Ancak fakirleri hatırlamamızı istediler; ve bunu da yapmağa gayret ettim.”

Gal. 2:10



Yahudi inanlılar Yahuda’da zor günler yaşarlarken Makedonya ve Ahaya[29] da bulunan Yahudi soyundan olmayan inanlılar onlara yardım toplamışlardı:



Fakat şimdi mukaddeslere hizmet ederek Yeruşalim’e gidiyorum. Çünkü Makedonya ve Ahaya Yeruşalim’deki mukaddeslerden fakir olanlara bir iane yapmağa razı oldular.

Rom. 15:25-26



Elçi Pavlus’un Korint kilisesine olan hitabına baktığımızda yine Yeni Antlaşma’nın verme konusundaki öğretişlerini ve ilk kilisenin tutumunu görüyoruz:



“Şimdi mukaddesler için olan iane toplamağa gelince, Galatya kiliselerine nasıl tenbih ettimse, siz de öyle yapın. Sizden her biri haftanın birinci gününde, refahı haline göre kendi yanında para alıkoyup biriktirsin, ta ki, geldiğimde o vakit toplamalar olmasın. Ve geldiğim zaman, ihsanınızı Yeruşalim’e götürmek için münasip gördüğünüz kimler ise, onları mektuplarla göndereceğim; ve eğer benim de gitmekliğime değerse, benimle beraber giderler.”

1. Ko. 16:14



Bu bölümde Hıristiyanlar için çok önemli öğretiler bulunmaktadır:[30]

Birinci: “Galatya kiliselerine nasıl tenbih ettimse siz de öyle yapın.”

Bu tenbih muhtemelen çok geniş kapsamlı bir biçimde Galatya[31] kiliselerini hatta Makedonya ve Ahaya[32] kiliselerini kapsayan bir tenbihti. Yahuda ve Yeruşalim’in ya kuraklıktan[33] ya da baskılardan ötürü ihtiyaçları çok ama çok büyüktü.[34] Bu nedenle yukarıda adları yazılı kiliseler Yahuda ve Yeruşalim’deki kardeşlerini yalnız bırakmadılar. Burada ilk Hıristiyan yardımlaşmasına çarpıcı olan örneklerden biridir. Bizim için büyük bir ders oluşturmaktadır.

İkinci: “Sizden her biri haftanın birinci gününde, refahı haline göre kendi yanında para alıkoyup biriktirsin”

Burada ilk inanlıların verme konusunda ne kadar düzenli olduklarını görüyoruz. Haftanın ilk gününde Yeruşalim’e gönderilmek üzere armağan olarak paralar toplanıyordu. Herkes kendi gelirine göre ama düzenli bir biçimde verme ibadetine katılıyorlardı. Bizlerin de bugün ihtiyacı olanlara, kilisemize, hizmetlere verme konusunda sistemli olmamız gerekmektedir.

Üçüncü: “refahı haline göre kendi yanında para alıkoyup biriktirsin..”

Bu Hıristiyan öğretisinin olgunluğunun bir başka göstergesidir. Kilisede verme zevkinden hiç kimse mahrum bırakılmamaktadır. Herkes bu ibadete kendi kazancı ölçüsünde katılabilmektedir. Böyle bir ibadet çok uzaklarda başka insanlara adeta bir hayal olmaktadır.[35]

Dördüncü: “..ihsanınızı Yeruşalim’e götürmek için münasip gördüğünüz kimler ise, onları mektuplarla göndereceğim....”

Yukarıda dediğimiz gibi bu bölüm gerçekten kilisenin parayla ilişkilerini gösterme konusunda oldukça önemli bir bölümdür. Yeruşalim’e götürülmek üzere toplanan paranın oradaki kilisece güvenli olarak bilinen kişilerle gönderilmesi konusunda elçi Pavlus öneride bulunuyor. Kısacası böyle büyük bir parayı kendi sorumluluğu üzerine almak istemediği gibi, paranın sorun çıkarmaması için, tek bir kişiyi sorumluluk altında bırakmaması için de güzel bir yöntem öneriyor. Burada elçi Pavlus’un para konusunda ne kadar güvenilir olduğunu görüyoruz.[36] Elçi Pavlus’un görevi Rab’bin müjdesini özellikle Yahudi olmayan kişilere duyurmaktı. Bu arada bütün açlara, yoksullara, acı çekmekte olanlara yardım elinin uzatılması için gerekli teşviki de yapıyordu. Ama görevi bu gibi yardım hizmetlerinde, hele hele parayla uğraşılan bölümde yer almak değildi. Bu nedenle Yeruşalim için toplanılan parayı götürme gibi bir sorumluluğun altına girmek bile istemedi.

Bizler para konusunda her zaman denenmeye açık olmalıyız. Bu nedenle mümkün mertebe para söz konusu olduğunda kilise önünde, olgun inanlıların desteğiyle ortak bir biçimde ve açıkça hareket etmeliyiz. Bu yalnız para konusunu değil, cinsellik gibi birçok konuyu da içermektedir. Gizlide olan her şeyi gören yüce Allah, gizli olan her şeyi açığa çıkaracaktır. Bu hiçbir zaman unutulmamalı ve insandan değil, Allah’tan korkma öğrenilmelidir.

Maddi anlamda yapılacak her bir proje her şeyden önce güvenilir iki ya da üç kişi tarafından yönetilmeli ve çok iyi bir biçimde kayıtlandırılmalıdır. Aynı zamanda denetçiler tarafından da kontrole açık olmalıdır.

Beşinci: “...Yeruşalim için olan armağan”

Günümüzde bazı kiliseler başka kiliselere başka etnik grupların kiliselerine adeta kendilerini kapamışlardır. Değil maddi anlamda yardımlaşmak, neredeyse selamlaşmada bile zorluk çekmektedirler. Ya da bazı kiliseler kendi gelirlerinin azlığından şikayet edip ihtiyaç halindeki diğer kardeş kiliselerine kulaklarını tıkamaktadırlar. Oysa burada gördüğümüz örnekte Ahaya, Makedonya ve Galatya kiliselerinin adeta ortak yardımlaşma hareketini gözlemliyoruz. Bu kiliselerin içinde birçok inanlılar Yahudi kökenli değillerdi. Buna rağmen Yahudi kökenli Yeruşalim kilisesine yardım elini uzatmak için gayret ettiler. Kendileri de oldukça zor durumda olmasına rağmen ellerinden geleni yaptılar.[37] İncil bizim için rehber olduğuna göre günümüzde etnik kökeni her ne olursa olsun ihtiyacı olan Mesih’in bedenindeki kiliselere yardım elini uzatmak boynumuzun borcu olmalıdır. Böyle bir yardımlaşmanın dünyaya vereceği mesaj çok büyüktür.



iii) Liderler için yüksek standart: İlk kilise paranın denenme için büyük bir yol olduğunu çok iyi biliyordu. Bu nedenle özellikle önderler için yüksek standartlar oluşturulmuştu. Hem kilise ihtiyarları hem de görevlilerin özellikle maddi konularda suçlanamayacak bir yönü olmaları isteniyor, bu konuda güvenilirliklerini kanıtlamaları bekleniyordu:[38]



“Aranızda olan Allah’ın sürüsünü, mecburiyetle değil, fakat rıza ile, yakışıksız kazanç için değil, fakat istekle, size emanet olunanlara musallat olur gibi değil, fakat sürüye örnek olarak Allah’a göre güdün.”

1. Pe. 5:23

Günümüzde maddeci bir yaşam biçimi benimsenmiştir. Bu maddeci yaşam ister istemez kilise önderlerini de etkileyebilir. Böylece bizler elimizden geldiği kadarı ile yukarıdaki ayetlerin ışığında yaşamlarımıza çekidüzen vermek mecburiyetinde olduğumuzu unutmamalıyız. Yoksa Hıristiyan kilisesine baktığımızda birçok aklı başında önderin para tuzağına düştüğü gerçeğiyle biz de yüz yüze gelebiliriz.



iv) Maddi zenginliğin ruhsal zenginliğin altında olduğu unutulmamalıdır: “İnsanın hayatı kendisinde olan şeylerin çokluğunda değildir.” [39] Bu ayet aslında çok şey söylemektedir. Maddiyatın öne geçtiği dünya içinde ruhani yaşamın değeri tam olarak anlaşılamayabilir. Ama gerçek Allah’a olan imanla yaşanan ruhsal yaşamın zenginliği dünyasal zenginliklerle ölçülemez. Elçi Pavlus eğitim görmüş, Yahudi din adamlarının önde gelenlerinden biriydi, isteseydi oldukça zengin bir yaşam yaşayabilirdi. Ama o gerçeği bulmuş bir kişi olarak Allah’ın önerdiği bir yaşamı yaşamayı yeğledi. Zamanımızın birçok din adamı ya da Allah hizmetlisi kendisini Allah yoluna adayıp zorluklara dayanarak yaşıyor:



“Mahzun olanlar gibi, fakat daima sevinenler olarak; fakirler gibi, fakat bir çoklarını zenginleştirenler olarak; hiçbir şeyi olmayanlar gibi, fakat her şeyi olanlar olarak, her şeyde kendimizi tavsiye ederiz.”

2. Ko. 6:10



Bu örnekte de gördüğümüz gibi elçi Pavlus için zenginlik Allah ile birlikte olmak, Mesih İsa’ya hizmet etmek şeklindedir. Bazen dünyaya göre edindikleri oldukça sınırlıydı. Buna rağmen kendisini zengin olarak görüyordu, çünkü Mesih İsa her şeye rağmen onu çok zengin kılıyordu.[40] Bütün Allah çocuklarının sahip olduğu gibi elçi Pavlus da sık sık ruhsal zenginlikten konuşmaktadır:



“Ve bizi onunla kıyam ettirdi, ve semaviyatta, Mesih İsada birlikte oturttu; ta ki, Mesih İsada bize olan iyilikle kendi inayetinin aşırı zenginliğini gelecek devirlerde göstersin.”

Ef. 2:67



Elçi Pavlus aynı zamanda Korintos ve Filipili imanlılara, Allah’ın hizmeti uğruna, kendi sahip olduklarından paylaştıkları için Allah’ın ne denli bereketler vereceğini hatırlatmaktadır:



“Ve ekinciye tohum, ve yiyecek için ekmek tedarik eden, ekeceğinizi tedarik edip çoğaltacak, ve salahınızın semerelerini büyütecektir; bizim vasıtamızla Allaha şükür hasıl eden her cömertlik için her şeyde zenginlenirsiniz.”

2. Ko. 9:10-11



“Ve Allahım her ihtiyacınızı kendi zenginliğine göre izzetle Mesih İsada dolduracaktır.”

Flp. 4:19



Vahiy bölümünde yer alan yedi kiliseden iki kilise için maddi konulara değinilmiştir. İzmir kilisesi büyük ızdıraplardan geçmiş bir kilisedir. Hem fiziksel anlamda ızdırap çekmiş hem de aynı zamanda ekonomik güçlük içinde kalmıştır. Bu kilisenin yoksulluğunu çok iyi bilen Rab, kiliseye esas zengin olduğu tarafı hatırlatmaktadır:



“Senin sıkıntını, ve fakirliğini (fakat zenginsin) ...”

Vahiy 2:9



İnsana göre oldukça fakir görünen kilise Rab’bin gözünde hiçte öyle görünmemektedir. Laodikya kilisesi ise bunun tam tersi bir durumdadır. Laodikya kilisesi maddi anlamda çok zengin olduğu halde ne yazık ki ruhsal anlamda oldukça fakirleşmiş bir kilisedir. Özellikle gurur ve zenginlik onların ruhsallığını yiyip bitirmektedir:



“Madem ki: Zenginim, ve zenginleştim, ve ihtiyacım yoktur, diyorsun, ve zavallı ve acınacak halde ve fakir ve kör ve çıplak olduğunu bilmiyorsun; zengin olasın diye, ateşle tasfiye edilmiş altın ve giyinesin ve çıplaklığının ayıbı görünmesin diye, beyaz esvap ve göresin diye, gözlerine sürmek için göz ilacı benden satın almağı sana nasihat ediyorum.”

Vahiy 3:17-18



İncelediğimiz bütün örneklerde önemli olanın ruhsal zenginlik olduğunu gördük. Yalnız burada bir konu yanlış anlaşılmamalıdır. Zengin olmak, varlıklı olmak bir ayıp ya da inanç açısından üzülmesi gereken bir durum değildir. Daha önce de dediğimiz gibi zenginlik de yoksulluk de eğer Allah önünde bir yaşamla karşılanıyorsa büyük bir berekettir. Yeter ki, varlığın esas sahibinin kim olduğu bilinsin ve doğru kullanılsın.



v) İnanlılar ekonomik durumlarına göre birbirlerini değerlendiremezler: Dünya standartlarına göre zenginlerin yoksulların yanında oldukça ayrıcalıkları olduğu gözlemlenmektedir. Bu zaman zaman Hıristiyan tarihinde de su yüzüne çıkmış oldukça yanlış bir yaklaşımdır. Bazı kiliselerde zenginler kendilerine özel yerler ayırmışlar, yoksulları, farklı etnik gruptaki insanları aşağılamışlardır.

Oysa bu tamamen Kitab’ın dışında, insanın günahından kaynaklanan bir davranıştır İncil asla böyle bir şeyi öğretmemektedir. Allah’ın topluluğunda gelir düzeyi, etnik kökeni ne olursa olsun Allah’ın çocukları eşittir:





“Ey kardeşlerim, Rab’bimiz İsa Mesih’in, izzet Rab’binin, imanını şahsa riayet ederek tutmayın. Çünkü eğer toplandığınız yere altın yüzüklü parlak esvap içinde bir adam girerse, bir fakir adam da kirli esvap içinde girerse, ve parlak esvap giyen adama bakıp: Sen burada iyi yerde otur, derseniz, ve fakire: Sen orada dur, yahut: Benim basamağımın altında otur, derseniz, aranızda ayırt etmiyor, ve kötü düşünce sahibi hakimler olmuyor musunuz?”

Yak. 2:14



Allah’ın seçtikleri Mesih İsa’da eşittirler. Bu eşitlik kişilere ukalalık hakkını vermemektedir. Bu eşitlikte aynı zamanda kişilerin saygı ve sevgi içinde birbirlerini kendilerinden üstün tutma durumları da vardır. Yani, İncil yaşanmaya kalkarsa dünyanın arzuladığı, ama bir türlü ulaşamadığı bir toplum ortaya çıkacaktır. Allah’ı bütün yürekle, bütün canla sevmek ve kim olursa olsun, “komşuyu da kendin gibi sevmek esastır” [41]





VARLIĞIN YANLIŞ KULLANIMI VE TEHLİKESİ




Haklı yollardan kazanılmış paranın kişiyi zenginleştirmesi bir sorun değildir. Ama iş bu zenginleşmeden sonra başlamaktadır. Kişi zenginleştikçe eğer ruhsal yaşamını bir kenara koyup kendi küçük krallığını oluşturmaya başlıyorsa, sorunlar başlamaktadır. Çünkü paranın yanlış kullanımı büyük tehlike oluşturmaktadır. Bu bölümde paranın yanlış kullanımının ne olduğunu birlikte göreceğiz.



1. VARLIĞIN YANLIŞ KULLANIMI



a) Parayı yalnızca lüks harcamalar için kullanmak

Kral Süleyman Allah sayesinde büyük bir varlığa sahip olmuştu.[42] Ama zaman geçtikçe bu varlık kral Süleyman için büyük bir deneme olmaya başlamıştır. Her geçen gün Allah’tan uzaklaşan bir yaşam yaşamaya başlamıştır.[43] Örneğin, kendi sarayını yapması Allah tapınağını yapmasından çok daha fazla süre almıştır.[44] Kendi inşaat projelerinde birçok kişiyi kullanmış ve bu kişilere pek iyi davranmamıştı. Bu nedenle İsrail’in bölünmesine kadar gidecek kötü tohumlar atılmış oldu.[45] Süleyman artık parasını Allah’ın yüceliği ve hizmeti için kullanmayı bırakmıştı. Görüldüğü gibi Allah ile başlanılan bir yaşantı, zenginliğin kişiyi Allah’ın yörüngesinden çıkarması ile çok farklı bir yaşam biçimine götürmüştü.

Amos’un günlerinde İsrail ekonomik ve politik zenginliğini yaşıyordu. Birçok kişi zengindi ve oldukça lüks bir yaşam yaşıyorlardı. Ama problem onların zenginliklerini yalnızca kendileri için kullanmalarıydı:



“Ey sizler, fil dişi yataklar üzerinde yatanlar, ve sedirleri üzerinde uzananlar, ve sürüden kuzular, ve ahırın içinden buzağılar alıp yiyenler; santur ses ile boş türküler söyleyenler; Davud imiş gibi kendileri için musiki aletleri icat edenler; taslarla şarap içenler, ve ala yağlar sürünenler; ve Yusuf’un kırgını üzerine kederlenmeyenler! Bundan dolayı şimdi sürgünlerin başında sürülecekler; ve sedirde uzananların keyifli bağırışları sona erecek.”

Amos 6:47



Bu kişiler çoktan zenginliklerinin kaynağının Allah olduğunu unutmuşlardı. Fakat unuttukları başka şey daha vardı Allah’ın bir gün bunun hesabını bu kişilerden soracağı:



“Bundan ötürü, mademki fakiri ayak altına alıyorsunuz, ve ondan buğday hediyeleri koparıyorsunuz; yonulmuş taştan evler yaptınız, fakat onlarda oturmayacaksınız; güzel bağlar diktiniz, fakat onların şarabını içmeyeceksiniz, çünkü cinayetlerinizin çok, ve suçlarınızın ağır olduğunu biliyorum, ey salihi sıkıştıranlar, rüşvet alanlar, ve kapıda yoksulların hakkını saptıranlar! Bundan dolayı akıllı adam bu vakitte susacaktır; çünkü vakit kötüdür.”

Amos 5:11-13



Burada da görüldüğü gibi tehlike para kazanmak değil, para sahibi, varlık sahibi olmak değil, paranın da varlığın da yegane sahibini sürekli hatırlamaktır. Aksi takdirde denenmeye düşmek işten bile değildir.



b) Zenginliği güç ve kuvvet göstergesi olarak kullanmak

Bazı zenginler iman hizmetinde kendi varlıklılıklarını bir silah olarak kullanmayı severler. Paraları ile din adamlarını, kiliseleri yönlendirmeye, iman hizmetlerine yön vermeye kalkarlar. Ne yazık ki, bazı imanlı kuruluşlar için bu insanlar para kaynağı olarak düşünüldüklerinden birçok inanlıdan çok daha değerlidirler. Aslında dıştan bakıldığında bunları görmek pek kolay değildir. Ama zamanla bu gibi insanlar kendi yüzlerini gösterirler. Bunları anlamak için birkaç konu yeterince ipucu verebilir:

Belli bir doktrinin duyurulması arzusu hakimdir.

Bir kiliseyi, bir önderi ya da projeyi kontrol etme durumundadırlar.

Kişileri ya da kiliseyi etkileme çabasına girerler.

Bir grubun sahip olduğu bir kilise oluşturmaya çalışırlar.

Allah yüceliği için parasını, varlığını ortaya koyan adam gerçekten Allah hizmetinde olan kişidir. Zaten bu kişi kendi reklamını yapmadığı gibi adını bile ortaya koymaz.



c) Varlığı, sanki ruhsal bir ödül beklemiyormuş gibi yaparak kullanmaya çalışmak

İlk kilisede birçok kişi büyük bir samimiyetle kendi varlıklarını fakir imanlılar için ortaya koydular. Bu insanlar hiçbir zaman gösteri yapmıyorlardı. Rab’bin sevgisini yürekten paylaşıyorlardı. Hananya ve Safira da birçokları gibi davranmaya çalıştılar. Ama mallarının tamamını verdiklerini söyledikleri halde bir kısmını kendileri için saklamışlardı. Keşke hiç vermeselerdi. Ya da bir kısmını kendilerine saklayıp mallarının yalnızca istedikleri bir kısmını verselerdi. Çünkü kimse onlardan zorla mallarını istemiyordu. Ama bu dürüst olmayan davranışlarından ötürü, göstermelik bir biçimde bütün mallarını verdiklerini söylemeye kalkmaları onların başlarına büyük bir ceza getirmişti:



“Fakat Hananya denilen adamın biri, karısı Safira ile bir mülk sattılar, karısının da haberi olarak değerinden bir kısmını kendine ayırdı, ve bir kısmını götürüp resullerin ayakları önüne koydu. Fakat Petrus dedi: Ey Hananya, niçin Şeytan senin yüreğini doldurdu da Ruhülkudüse yalan söyleyip tarlanın değerinden bir kısmını kendine ayırdın? Kaldığı halde sana kalmıyor muydu? Ve satıldıktan sonra, senin hükmünde değil miydi? Nasıl oldu da yüreğine bu şeyi koydun? İnsanlara değil, ancak Allah’a yalan söyledin. Hananya bu sözleri işitince, düşüp ruhu verdi; ve bütün işitenler üzerine büyük korku düştü. Gençler kalkıp onu kefenlediler, ve dışarı çıkarıp gömdüler. Ve vaki oldu ki, hemen üç saat kadar ara ile karısı da, vaki olanı bilmeyerek içeri girdi. Petrus ona cevap verdi: Tarlayı o kadara mı sattınız? Bana söyle. O da: Evet, o kadara, dedi. Fakat Petrus ona dedi: Nasıl oldu da Rab’bin Ruhunu denemek için aranızda sözbirliği ettiniz?İşte kocanı gömenlerin ayakları kapıdadır, seni de dışarı götüreceklerdir. O da hemen Petrus’un ayakları yanına düşüp ruhu verdi; ve gençler içeri girip onu ölmüş buldular ve dışarı çıkararak kocasının yanına gömdüler. Bütün kilise üzerine, ve bütün bu şeyleri işitenler üzerine büyük korku düştü.”

Hab. iş. 5:1-11



Yukarıda dediğimiz gibi Hananya ve Safira gerekli adanmışlık yapmaksızın ruhsallık edinmeye çalıştılar. Bunun için Allah varlığın kullanılmasına çok büyük tepki göstermiştir. Bu kişiler hem kendilerine varlıklarını saklamışlar, hem de sonunda kaybedenler olmuşlardır. Bizler maddi varlıklarımızı kullanırken hiçbir zaman ruhsal kazanç gözetmeksizin onları kilise ile, Rab’bin yoksulları ile, dullarla, işsiz ve güçsüzlerle paylaşmayı öğrenmeliyiz. Bu Allah adına onur getirir. Gerisi yalnızca insanlar önünde onur kazanmak için bir gösteriden öteye gitmeyecektir. Hananya ve Safira yaptıkları aptallıklarının cezasını kat be kat ödemişler ve bu ilk kilise için çok etkin bir öğretiş olmuştur. Aynı öğretiş bugün de bütün Mesih’teki kardeşlerimize maddiyat kullanımı konusunda çok şeyler anlatmaktadır.



d) Ruhsal armağanlar ve yetki almak için zenginliği kullanmak

Sihirbazlıkları ile tanınan Simon müjdeyi duyduktan sonra müjdeye iman etti ve Mesih’in adında vaftiz oldu.[46] Yalnız imanından sonra Petrus ve Yuhanna’nın özellikle yeni inanlıların Kutsal Ruh’u almaları için el koymalarını görünce bunu büyük bir güç olarak değerlendirdi. Bu gücü kendisi almak için havarilere para önerdi. Kısacası Allah armağanı olan bir şeyi parayla kazanmak isteyen insanlara güzel bir örnek oluşturdu. Tabii bu onaylanan bir davranış değildir. Ama bu tip insanların varlığını bize göstermek için güzel bir örnektir:



“Ve resullerin elleri konulmakla Ruhülkudüs verildiğini görünce Simun onlara para getirip dedi: Bana da bu kudreti verin de, kimin üzerine ellerimi korsam, Ruhulkudüsü alsın. Fakat Petrus ona dedi: Gümüşün seninle beraber helak olsun, çünkü Allah vergisi para ile elde edilir sandın. Bu şeyde senin ne payın var ne de nasibin; çünkü Allah’a karşı yüreğin doğru değil. İmdi bu kötülüğünden tövbe edip Allah’a yalvar, belki yüreğinin düşüncesi sana bağışlanır. Çünkü seni öd acılığında ve sapıklık bağlarında görüyorum.”

Hab. iş. 8:18-23



Eğer Kutsal Ruh’u satın alabilseydi daha önce sihirbazlıkla edindiği ününe daha büyük bir ün katabilirdi. Burada gerçekten büyük bir yanlış anlama bulunmaktadır. Bu insan Kutsal Ruh’un yalnızca inanlılara geldiğini görememektedir. Kendisi Mesih’e iman ettiğini söylemekle birlikte hala eski hayatını sürdürmeye, eski kaygılarını çekmeye devam eden bir kişidir. Oysa Allah’ın görkemi ancak yürekten iman eden insanlarda yansımaya ve bu insanları değiştirmeye başlamaktadır.



e) Varlığı hoş olmayan etkinliklerde yiyip bitirmek

Paranın göz açıp kapayıncaya kadar tüketilebileceği çok ilginç yerler vardır. Bunların başında cicili bicili görüntüleri ile lüks otellerin kumarhaneleri gelmektedir. İnsanlar buralarda kimi masa başında kimi makine başında milyonlarını çarçur edip dururlar..Şimdi bu duruma biraz daha yakından bakalım.



Kumar



Kumar yüzyılların derinliklerinden gelen bir alışkanlıktır. Dışardan yalnızca bazı masa oyunları olarak görülse de aslında hem ahlak açısından hem inanç açısından tam yok edici oyunlardır. Bu oyunlar kişiyi inanılmaz alışkanlıklara sevk eder. Kumarın büyüğü küçüğü yoktur. Hepsinde tutku insanı biraz daha biraz daha biraz daha öteye götürmeye başlar. Bir milli piyango olayında bile tablo aynıdır. Önce bir milli piyango alınır. Sonra kazanma hayalleri her ay bir, iki, üç derken yılbaşı zamanlarında bazı insanların onlarca bilet almasına kadar gider. Bu at yarışları, loto gibi bir takım futbol oyunları için de geçerlidir. Kolay para kazanma, gereksinimlerin çokluğundan, parasızlıktan sıkılmış insanlar için büyük bir kurtuluş gibi görünmektedir. Ama bu tutkular çoğu zaman pek çok insanı bulundukları konumdan daha da kötü durumlara düşürür.



i) Tutkunun tehlikesi:Alkol alışkanlığında olduğu gibi kumarda da bir alışkanlık olma, tutku olma tehlikesi vardır. Hem de bu tehlike hiçte sanıldığı kadar uzakta olan bir tehlike değildir. Eğer dikkat edilmezse kişiyi hemen eline alır. Bu şekilde birçok aileler, birçok insanlar kaybolup gitmişler, kendilerini kumar batağının içinde, batakhanelerde bulmuşlardır.



ii) Kumar insanları açgözlülüğe itmektedir: Çok az ihtimal de olsa kumarda bir kazanma ihtimali vardır. İşte insanları zıvanadan çıkaran bu çok az ihtimaldir. Çünkü kişi birdenbire büyük paralar kazanabilir. İnsanların doymak bilmez daha çok olsun, daha çok olsun arzusu insanları sürekli olarak açgözlülüğe sürüklemektedir. Kutsal Yazılar açgözlülüğe karşı imanlıları sürekli uyarmaktadır.[47]



iii) Gerçek olmayan umutlar sonra da inanılmaz hayal kırıklıkları oluşturur: Zengin olmak, para kazanmak birçok kişinin tutkusudur. Özellikle bir atasözünde dendiği gibi “Zenginin parası fakirin çenesini yorarmış.” Birçok gelir düzeyi iyi olmayan kişi bir gün çok para sahibi olmanın hayalini kurup durmaktadır. Aslında bu hayaller şu ya da bu şekilde kumar ya da benzeri oyunlara doğru kişileri yönlendirmektedir. Daha sonra bu kişiler hep hayal dünyasıyla hayal kırıklığı arasında gidip gelmektedirler. Bunun en küçük örneği yılbaşı akşamları büyük bir heyecanla beklenilen piyango sonuçlarıdır. Kumar bu beklentinin çok daha üstünde bir tutku, bir beklentidir. Bir dahaki sefere belki kazanırım, bir daha, bir daha derken her şeyin kaybedilmesi, büyük hayal kırıklıkları. Biz Mesih’in kurtarışına iman edenlerin Allah’a güvenerek alnımızın teriyle çalışmaktan başka bir tutkusu olmamalıdır.[48]



iv) Şansı yüceltmektedir:Kumar gibi bizi kendimizden alıp götüren tutkulara daldığımız zaman artık her şey adeta şansın kontrolüne girmektedir. Sanki şans Allah gibi bizi yönlendirecek güçtür. Daha bu sözleri söylerken bile Allah’tan ne kadar uzaklaşıldığı çok açık bir biçimde gözlemlenebilmektedir. Oysa geleceğimiz de şimdi de geçmişimiz de olduğu gibi Allah tarafından yönlendirilmelidir.



v) Başkalarının kayıplarını kazanç olarak görmek: Kumarda bir başka arka planda kalan nokta budur. Kutsal Kitap komşumuzu kendimiz gibi sevmemiz gerektiğini öğretmektedir. Oysa kumarda tutkular, daha doğrusu tutku alışkanlığı karşı karşıya gelmektedir. Adeta bir arenada iki gladyatör dövüşmektedir. Bunlardan birisinin ölümü öbürünün yaşamı anlamına gelecektir. Bir Hıristiyan için kumarın k harfi bile bu noktada anlamını yitirmiştir. Çünkü karşıdaki kişinin hayatı benim için çok önemli olmalıdır. Onun ailesi, çocukları ve düzeni benim için önemlidir. Saygı gösterilmesi gereken bir noktadır. Oysa kumar tutkusundaki kişi için karşıdaki kişi sadece bir cüzdandır: içi para dolu bir cüzdan. İşte insan bu düzeye inmektedir. Bazen bizler iyi vakit geçirmek için üç beş kuruşla oyun oynuyoruz diye kendimizi de başkalarını da kandırırız. Evet, belki üç beş kuruşla bir küçük konken partisi ne sizi ne de ailenizi çok etkilemeyebilir. Ama ne malum bu alışkanlığın sizi sürekli gözlemleyen çocuklarınız için bir tutku olmayacağı, eşiniz ve dostunuz için kötü bir tanıklık oluşturmayacağı.



vi) Bize verilen kahyalık görevidir: Yüce Allah bize güvenerek zenginliğinden bir küçük parçasını vermiştir. Bu nedenle bize düşen O’nun verdiği her bir kuruşu, şükürle, sevinçle, hamtla değerlendirmektir. Eğer ancak bize yetecek kadarsa yine de hamtla, şükürle ve sevinçle kabul edip O’na olan bağlılığımızı ifade etmemiz gerekir. Aynı şekilde eğer çoksa o zaman da bu parayı en iyi şekilde kullanıp kendi gereksinimlerimizin dışında Allah hizmeti için kullanmaya hazır olmalıyız.





Borç



Dünyada her şey daha hızlı ve kolay bir şekilde yapılmaktadır. Eskiden bir küçücük eşya almak için birçok hesaplama yapılır, birikim gerçekleştirildikten sonra alınırdı. Oysa şimdi bir takım ticari taktikler sonucu artık kişilerin bu kadar uzun süre beklemesine gerek kalmıyor. İnsanlar sistemlere borçlandırılıyor, kredi kartları kullanılıyor. Böylelikle insanlar fazla bir zaman beklemeden arzu ettikleri şeylere kavuşuyorlar. Kavuşuyorlar kavuşmasına ama ödeme zamanı geldiğinde ne oluyor? Ayak yorgana göre olmuyor ve kredi borçları, faizler, yeni borçlar yeni aile bunalımlarına sebep oluyor. Hatta insanlar kredi borçları, faiz borçları yüzünden kendilerini bile öldürmeye kadar gidiyorlar.

Her ne kadar “borç yiğidin kamçısıdır” diye bir atasözü ulu orta söyleniyorsa da “Borç yiyen kesesinden yer” atasözü bu noktada oldukça anlam kazanmaktadır. Evet, borç yiyen aslında kendi kesesinden yemektedir, hatta kendi kesesini delmektedir. Doğru olanı ve inanlıya yakışanı çok muhtaç kalmadıkça borç almamasıdır. Almak zorunda kaldığında bu mümkün olduğunca az olmalı ve en çabuk şekilde ödenmelidir. Borç ödememek de bir kişiden çalma gibi bir olaydır.



Sorumsuz yaşam



Yukarıda bahsettiklerimizin dışında kişinin kendi kendini yok edebileceği daha birçok yol vardır. Bunlara birkaç örnek vermeye çalışacağız:



i) Bütçeye göre yaşayamamak: Bu aslında çoğumuzun başında olan büyük bir problemdir. İnsanlar artık reklamlarla, kredi koşullarının kolaylaşmasıyla daha çok materyalizme düştükleri için ister istemez bundan etkileniyoruz. Falancada var bende niye yok mantığı ile arzuladıklarımızı hemen edinebilme çabası içine giriyoruz. İşte bu bizi aldatan materyalizm çemberi yüzünden de bir türlü kendi bütçemizi oluşturamıyor, oluştursak bile bütçemize göre yaşayamıyoruz. Bu da yine ekonomik yaşamımızı oldukça etkileyerek bizi piyango, loto, at yarışı ve benzer bir takım oyunlar oynamak gibi kelama uymayan yönlere doğru çekebiliyor. Burada bize lazım olan ruhsal hayatımızı disiplin içinde tutmamız gerektiği gibi, hem maddi yaşamımızı hem de ekonomik hayatımızı disiplin içinde tutmamız gerektir.



ii) Sahip olduklarımızla yetinmemek: Sanırım bu örneklere devam ettikçe bir taraftan da kendimizi aynada görüyormuş gibi olacağız. Bu kadar çok maddiyata yönelmiş bir dünya içinde biraz parası olanın, biraz gözü dünyaya açılmış olan kişinin kolay kolay elindeki ile tatmin olmasına pek imkan yok gibi görünmektedir. Tabi bu doğal insan için daha geçerli bir durumdur. Çünkü kendisi Mesih İsa’da olan kişinin yüreğine hakim olan Kutsal Ruh aslında biz dünyaya bakmadıkça bizi sürekli olarak doyurmaktadır. Ama samimi Hıristiyanları da sürekli tehdit eden tatminsizlik hastalığının da aslında büyük bir disipline gereksinimi vardır.



iii) “isteme” sözcüğünün “ihtiyaç” sözcüğünü karşılayan bir sözcük olduğunu bilmemek: Yukarıda sürekli değindiğimiz gibi artık insanlar istemlerini ihtiyaçları olmaksızın karşılar hale gelmişlerdir. Oysa kira ödemek, yiyecek, giyecek, ısınma gibi doğal gereksinimlerimizin karşılanması önceliklidir. Bazen insanlar gereksinimleri olmayan birçok gereksiz şeylere para ödemekten esas ödemeleri gereken ihtiyaçlarını karşılayamamaktadırlar. Bu nedenle bizler özellikle bir şeyi almadan önce şu soruyu kendimize sormalıyız: Bu mala gerçekten ihtiyacım var mı?



Rüşvet ve bozulmuşluk



Bu konu üzerindeki görüşleri Gerçek ve Yalan 6.Bölümünde okuyabilirsiniz.



2. VARLIĞIN TEHLİKESİ



Buraya kadar artık kutsal yazıların zenginliği kötülemediğini, yalnızca zengin insanları çok ciddi bir biçimde uyardığını gördük. Kutsal Yazılar’a göre varlıklı olmak sorun değil, varlıklı olanların ayartılmalara açık olmaları bir sorundur. Bir anlamda fazla para olmaması ayartılmaların daha az olması anlamına gelmektedir. Şimdi bu tehlikelere bakalım:



a) Çirkin bir karaktere sahip olabilme tehlikesi

Kutsal Yazılar’da sürekli oluşturulmaya çalışılan iyi karakterdir. Zaten yüreğinde Mesih bulunan kişinin karakteri iyiye doğru yönelmeye başlar.[49] Ama para bazen güvenin sapması demektir. Kişinin elindeki maddiyata güvenmesi değişik bir karakteri de beraberinde getirebilir. Gurur ve bencillik kişinin baş yönlendiricileri olabilirler. Şimdi bu konuda Kutsal Yazılar’ın uyarısına kulak asalım:



“Şimdiki dünyada zengin olanlara yüksek fikirli olmamağı, ve zenginliğin kararsızlığına değil, fakat zevk için bize her şeyi zengince ihsan eden Allaha ümit bağlamayı......tenbih et.”

1. Ti. 6:17



Zaman zaman zengin iş adamlarının kendi personellerine hiçte tatmin edici ücretler ödemediklerini görürüz. Bu zenginliğin zaman zaman bencillikten ötürü bir cimriliği beraberinde taşıdığının göstergesidir:



“Tarlalarınızı biçen işçilerin tarafınızdan hile ile alıkonulan ücreti, işte, bağırıyor; ve orakçıların feryadı Ordular Rab’binin kulaklarına ermiştir. Dünyada zevkle yaşadınız ve eğlendiniz; kıtal gününde yüreklerinizi beslediniz. Salihi mahkum ettiniz, öldürdünüz; o size karşı koymaz.”

Yak. 5:46



Mesih İsa birçok öğretişlerini mesellerle yapmıştır. Zenginleri uyarırken de yine aynı yönteme başvurmuştur. Bu konuda Lazarus’un öyküsü var. Lazarus zengin bir adamın kapısında sürekli artıkları bekleyen biridir. Ancak bu zengin evinin artıkları sayesinde yaşamını sürdürebilmektedir.[50] Bu dünyadaki bu durum ahirette renk değiştirir. Lazarus dünyada çektiği acı ve fakirliğinden kurtulmuş ve cennette sonsuz yaşama kavuşmuştur. Zengin ise cehennemdedir. Orada sürekli kalacak. Aslında Allah ona her gün bir şans vermişti. Lazarus’u kırıntıları ile beslemek yerine gerçekten varlığından onunla paylaşabilirdi. Yeni Antlaşma alimi İskoçyalı William Barclay “Hiç kimsenin Lazarus’u kapılarda süründüren zengin gibi olmaya hakkı yoktur” demektedir:[51]



“Fakir yalvararak söyler; fakat zengin sert cevap verir.”

Sül. 18:23



Çoğu zaman zenginlerin yoksullara bakış açıları gerçekten yukarıdan aşağıya bir bakış açısıdır. Zenginliklerine karşın ödemekte ağır davrananlar, az para ödeyenler, yoksulu yoksul durumunda bırakmaktan hoşnut olanlar, yoksulu hizmetçi gibi görenler varken, fakir insanların gelişimleri nasıl sağlanacaktır? Bu insanlara kim elini uzatacaktır:



“Rab şöyle diyor: Hikmetli adam hikmeti ile övünmesin, ve yiğit kendi gücü ile övünmesin, zengin adam zenginliği ile övünmesin, ancak övünen şununla, anlayışlı olmakla, ve dünyada inayet, adalet ve salah işleyen RAB ben idiğimi bilmekle övünsün; çünkü ben bunlardan hoşlanırım, RAB diyor.”

Yer. 9: 23-24



Zenginlik başa bela diye bir söz vardır toplumumuzda. Kutsal Yazılar’a baktığımızda da bunun böyle olduğunu görüyoruz. İnsanları karakter değişimine sürükleyip Allah’ta ki yollarından kolaylıkla çıkarabiliyor.



b) Varlığa güvenme tehlikesi

Çoğu zenginler için küçük paraların, küçük hesapların pek önemi yoktur. Hatta bu zenginlerin insanların ne şartlarda para kazandıklarından, bu paranın ne kadar az olduğundan ve bu insanların nasıl yaşadıklarından da pek haberleri yoktur. Bu sözleri söylerken varlığını diğer insanlarla paylaşan vicdan sahibi varlıklı kişileri dışarıda tutuyoruz. Bizim sözlerimiz vurdumduymaz varlıklı insanları içeriyor. Bütün bu vurdumduymazlıkları bir yana, bu insanların güvenlerini varlıklarına dayandırmaları esas tehlikeyi oluşturmaktadır. Bu güven aslında zemini kaygan toprak olan bir eve benzemektedir.[52] Birçokları ne yazık ki, bu tuzağa düşmektedir ve bütün güvenlerini varlıklarına vermektedirler:



“Zenginliğine güvenen düşer; fakat salihler yeşil yaprak gibi tazelenir.”

Sül. 11:28



Kutsal Yazılar’ın bu konuda da uyarısı aslında çok açıktır. Oysa sürekli olmayan bir şeye güvenmenin zevki de bereketi de yalnızca belli bir süre içindir:



“Davarının halini iyice bil, Ve sığırlarına dikkat et; Çünkü zenginlik daimi değildir; Ve taç nesilden nesle kalır mı?”

Sül. 27:23-24



Eski Antlaşma’nın bu ayetleri arasında gezerken hemen aklımıza Mesih İsa’nın mal, mülk hakkındaki o büyük sözleri gelmektedir:



“Yeryüzünde kendinize hazineler biriktirmeyin ki, orada güve ve pas yiyip bozar; ve orada hırsızlar delip girerler ve çalarlar. Fakat kendinize gökte hazineler biriktirin ki, orada ne güve ne de pas yiyip bozar, ve hırsızlar orada ne delerler, ne de çalarlar. Çünkü hazinen nerede ise, yüreğin de orada olacaktır.”

Mat. 6:19-21



Bu sözler çok net bir biçimde anlaşılabilecek sözlerdir. Varlıklı insanlar sahip oldukları her şeylerini bırakıp dünyadan gitmişlerdir. Malları da, mülkleri de çarçur olmuştur:



“Fakat hakir kardeş kendi yüksekliği ile, zengin olan da kendi hakirliğile övünsün; çünkü otun çiçeği düşer ve yüzünün güzelliği geçer; zengin adam da böylece kendi yollarında solacaktır.”

Yak. 1:9-11[53]



Mesih İsa kendisini bir miras davası için hakem koymaya kalkan kişiye de şöyle seslenmiştir:



VE İsa onlara dedi: İyi bakın, ve kendinizi her türlü tamakarlıktan sakının; çünkü insanın hayatı kendisinde olan şeylerin çokluğunda değildir.”

Luk. 12:15



Paraya, mala ve mülke güvenen kişilere Mesih İsa aptallar sözünü yakıştırmaktadır.[54] Bütün bu anlattıklarımızda da yine sorun zengin olmak değil, zenginliği yanlış kullanma tehlikesidir. Aslında bütün bu uyarılar bütün insanlık için geçerli uyarılardır. Hıristiyanlara, Hıristiyan kuruluşlara ve bazı kiliselere de burada büyük uyarılar yapılmaktadır. Kısacası Rab’bin sözünün keskinliği hiç birimiz için istisna oluşturmamaktadır.



c) Varlığa tutulma, zenginliği çok sevme tehlikesi

Zengin bir adam Mesih İsa’ya sonsuz hayatı kazanmak için ne yapması gerektiğini sormuştu.[55] Rab, bu kişinin zenginliğine ne kadar düşkün olduğunu bildiği için, önceliği Allah’a vermesi gerektiğini ve varını yoğunu satıp fakirlere dağıtması gerektiğini söyledi. Ama bu kişi için bunu yapmak çok zordu. Çünkü bu kişinin önceliği, bu kişinin sevgisi Allah’tan önce varlığına, zenginliğineydi. Oysa kelama göre kurtuluş ve sonsuz hayat Allah’ın gönderdiği Mesih İsa’ya bütün yüreğini, bütün varlığını vermekte yatmaktadır. Bu veriş kendini parasız pulsuz bir hale getirmek anlamında değildir. Ama Allah’ı bütün yüreğinle, bütün kalbinle, bütün canınla, bütün aklınla sevdiğini, komşunu da kendin gibi sevdiğini içtenlikle göstermek, böyle bir hayatı yaşamaktır.

Bu anlatımdan sonra Mesih İsa, zengin kişinin cennete girmesinin kolay olmadığını söylemektedir. Ama İncil’deki diğer örneklemelerde zengin kişilerin de Allah önünde nasıl kabul gördükleri gösterilmektedir. Zakkay buna güzel bir örnektir. Zakkay, Roma imparatorları için halktan vergi toplayan vergi memurlarından biriydi. Bu vergileri toplarken Zakkay gibi memurlar kendi paylarını da verginin içine ekliyorlardı. Ama Zakkay’ın diğerlerinden bir farkı vardı. Yüreği ruhsal konulara açık olduğu için Mesih İsa’nın kendi evine gelmesi, daha doğrusu Mesih’in hayatına girmesi bu zengin adamı Allah’ta bir zengin haline getirmişti. Mesih İsa’nın kurtuluş yolunu anlatması sonucu Zakkay zenginliğinin bu yolda büyük bir engel olduğunu gördü ve tövbe ile Rab’be döndü:



“Fakat Zakkay durup Rabbe dedi: İşte, ya Rab, malımın yarısını fakirlere veriyorum; ve eğer ben kimseden tehdit ile bir şey aldımsa, dört katını geri veririm.”

Luk. 19:8



Zakkay, yukarıda bahsettiğimiz zengin adam gibi, varlığına aşık olan bir insan değildi. Bu nedenle daha kolaylıkla varlığından paylaşmaya başladı. İbraniler’in yazarı da bu konuda uyarıda bulunmaktadır:

“Gidişiniz para sevgisinden beri olsun; sizde olan şeylerle kanaat edin; çünkü kendisi dedi: ‘Seni hiç boşa çıkarmam, ve seni hiç bırakmam.’”

İbr. 13:5



d) Zenginliğin ruhsal yaşama ve kurtuluşa engel olması tehlikesi

Aslında bütün saydığımız tehlikelerin birbirleriyle oldukça ilgisi bulunmaktadır. Her bir maddede zenginlik ruhsal hayatımız için tehdit oluşturmaktadır:





“Fakat zengin olmak istiyenler imtihana ve tuzağa ve insanları helake ve harabiyete batıran çok manasız ve muzır arzulara düşerler. Çünkü her türlü fenalığın bir kökü para sevgisidir; bazıları bunu arzu ederek imandan saptılar, ve bir çok eziyetlerle kendilerine işkence ettiler.”

1. Ti. 6:9-10



Mesih İsa dört değişik topraktan bahsetmiştir.[56] Bu toprakların üzerine tohumlar ekilmişti. Her toprak bu tohumları farklı bir biçimde kabul ettiler. Topraklardan biri çalı, çırpı ve dikenlerle doldu. Mesih İsa, bu tür toprağı şöyle yorumlamıştı:



“Ve dikenler arasına ekilmiş olan da odur ki, sözü işitir; dünyanın kaygısı, ve zenginliğin aldatıcılığı sözü boğar, ve söz semeresiz olur.”

Mat. 13:22



Dünya hayatı her neresinden bakılırsa bakılsın gelip geçici bir yaşamdır. Bu yaşam içinde Allah’ın kurtarışını gönenenler için sonsuz bir yaşam bizleri beklemektedir. Dünyada sonsuz yaşamı almış, kurtuluşa kavuşmuş birçok imanlı için bu kurtuluşta huzurlu bir yaşam sürmelerine engel olabilecek birçok şey vardır. Zenginlikte eğer Allah ile ilgili bir değerlendirme yaşanmayacaksa bu engellerden biridir. Oysa bizim için önemli olan gönlümüzün hazinesinin ruhsal hayatımızda olması, Mesih’le birlikte cennette olmasıdır. O zaman ister zengin olalım, ister yoksul olalım Allah’ta ki yaşamın tadına doyum olmayacaktır.





FAKİRİN DURUMU




Konumuz para, varlık ve mal mülk konusu olduğuna göre elbette öncelikle parası, pulu olan kişiler üzerinde çalışmalar yaptık. Şimdi ise gelirleri çok düşük olan insanlar üzerinde duralım. Son istatistiklere göre dünyamızda 950 milyon insan büyük bir yoksulluk içinde yaşamaktadır.[57] Bu oldukça büyük bir rakamdır. Dünyamızın içinde zorluk çeken, ihtiyaç sahibi insan kardeşlerimizin sayısı oldukça büyüktür. Buna göre samimi Hıristiyanlara düşen çok büyük görevler vardır. Acaba bu görevler nelerdir? Şimdi bunun cevabını yine Kutsal Kelamın sayfaları arasından bulalım.



1. FAKİRLER HAKKINDA KUTSAL KİTAP ÖĞRETİSİ



Hem Eski Antlaşma, hem Yeni Antlaşma bu konuda oldukça hassastır. Fakirlere verme hemen hemen iki antlaşmada da en önemli öğretilerden biridir. Yasa, inananların fakirlere karşı yüreklerini yumuşak tutmalarını, ellerini açık tutmalarını öğütlemektedir.[58] Eğer bir ihtiyaç sahibine bir miktar para veriliyorsa, bu kişiden asla faiz beklenemez. Eğer bir yoksuldan bir giysi ödünç alınıyorsa hava soğumadan kendisine geri verilmesi gerekmektedir.[59] Görüldüğü gibi yasa en uç noktalara kadar fakirlere hassasiyet göstermektedir. Bunların yanı sıra fakirlere başka imkanlar da tanınmaktadır.[60] Bu ihtiyaçların ihmal edilmemesi konusunda da Eski Antlaşma’da kişiler uyarılmaktadır.[61] Allah daima yoksulların yanındadır, yani, bu Allah’ın koruması altında bulunan fakirlere yardım edilmesi gerekir demektir.[62] Fakir Allah için çok büyük önem taşımaktadır:



“Göklerde ve yerde olanlara bakmağa tenezzül eden,

Yücelerde oturan, Allah’ımız RAB gibi kim vardır?

Düşkünü topraktan kaldırır, Fakiri gübrelikten yükseltir;

Ta ki, emirlerle, kavmının emirlerile oturtsun.”

Mez. 113:58



Allah’ımız gerçekten eşsiz bir Allah’tır. Yücelerde oturup yeryüzünün düşkününü kaldırmakta ve düşkününe büyük bereketlerle dokunmaktadır. Aynı gerçeği Meryem’in övgüsünde de görüyoruz:



“Bazusu ile kudret gösterdi; Mağrurları yüreklerinin kuruntusu ile dağıttı. Hükümdarları tahtlarından indirdi, ve hakirleri yükseltti. Açları iyi şeylerle doyurdu; ve zenginleri boş döndürdü.”

Luk. 1:51-53



Dünyanın standartları bellidir. Genelde zenginler zenginlerle görüşür, fakirler ise fakirlerin halinden anlarlar. Oysa her şeye kadir yaratıcımız Allah, o muhteşem yüceliğinden yeryüzüne baktığında yoksulları görmekte ve onlara yardım elini uzatmaktadır.

Rab’bimiz Mesih İsa da dünya üzerinde iken kimsenin dostluk kurmadığı yoksullarla, itilmiş insanlarla, günahkarlarla dostluk etmişti. İhtiyaç sahiplerine yardım elini uzattı, açları doyurdu. Öğrencilerine fakirlere vermeleri konusunda öğretti.[63] Birisi parti verdiğinde bu partinin karşılığını veremeyecek olanları, sakatları, hastaları, düşkünleri çağırmasını önerdi.[64] Ayrıca kendi adı uğruna bir yoksulu doyuranın, bir hastaya yardımcı olanın aslında bütün bunları Mesih İsa’ya yapıyormuş gibi algıladığını bildirdi.[65]

Ayrıca Kutsal Kitab’a göre fakirlere saygı da göstermek gerekmektedir. Onlar Allah için önemli kişilerdir ve O’nun büyük ilgisi altındadırlar. Geçici dünyanın acıları ne kadar büyük olursa olsun geçecektir. Bu dünyada acı çeken Lazarus gibi çoğu sonsuzlukta Allah ile günlerini gün edeceklerdir. İşte müjdenin müjdelediği gerçeklerden bir diğeri de budur.

Yalnız burada tembellikle yoksul kalanlardan bahsedilmemektedir. Azıcık gelire rağmen çalışanlar, para kazanmaya aile geçindirmeye çalışanlar, ne yaparlarsa yapsınlar iyi bir gelirleri olmayanlar burada Allah’ın sevdiği, ilgilendiği fakir statüsündedir.[66] Yoksa bilerek ve isteyerek işten kaçan, tembelliklerinden çalışmadıkları için sefil yaşayan kişiler bu çerçeve içinde değillerdir.





2. YETERİNCE GELİRLERİ OLMAYAN KİŞİLERE KARŞI SORUMLULUKLARIMIZ



Yeterince gelir elde edemeyen kişilere yardımcı olmak her şeyden önce kitabımızın belli başlı öğretilerinden biridir. Bununla birlikte fakirliğin engellenmeye çalışılması da gerekmektedir. Çünkü Allah’ımız yoksulları sevmekte ama aynı zamanda paylaşmayı öğreterek yoksulluğu ortadan kaldırmaya, ortak değerlerin gelişmesine, ekonomik yaşamın herkesin gereksinimini karşılayabilecek bir şekilde olmasına önem vermiştir. Bu nedenle Haberciler’in İşleri’nde ilk kilisenin büyük birlik ve beraberliğini görüyoruz. Bu topluluğun içinde yoksulluğun belinin kırıldığını da görüyoruz.



a) Maddi anlamda fakir olan kişilere saygı göstermeliyiz

Mesih İsa’da olan kişinin bütün Kutsal Kitab’a göre bakış açısı dünyanın tersinedir. Yoksul insanlar genelde küçük görülmektedir. Oysa bizler yoksul insanlara saygıyla yaklaşmalıyız. Her insan Allah benzeyişinde yaratıldığına göre, bu davranışımız kelamın öğretilerine en uygun davranıştır.[67] Allah için her insan büyük bir önem taşımaktadır.



b) Fakir kişilere iş imkanı bulmak için gayret göstermeliyiz

Fakire maddi anlamda yardımcı olmak elbette çok önemlidir. Ama bazen maddi yardım bağımlılık oluşturabilir. Bu sonuca varmamak için fakirlere iş imkanı oluşturmak, iş bulmak, kendi kazançlarını sağlayabilir bir hale gelmelerine yardımcı olmak da çok büyük önem taşımaktadır.



c) Fakir kişinin işini desteklemeliyiz

Fakir kişilere iş şansı oluşturduğumuzda ya da kendi kendilerine küçük bir iş kurduklarında bu işlerini desteklememiz gerekir. Bu kişilere iş vermek, onların işlerini geliştirmelerine ya da biraz olsun kazanmalarına yardımcı olmak örnek bir davranıştır.





d) Fakir kişinin durumundan yararlanmaya kalkmamalıyız

Bazen fakir kişilerin durumlarından yararlanmaya kalkışan olabilir. Bu kişiler fakir kişileri çok düşük bir ücretle çalıştırarak sırtlarından geçinirler. Samimi bir Hıristiyan asla böyle bir davranışa yeltenmemelidir. Aksine kişinin gelir düzeyine göre değil, yaptığı hizmete göre, gerçek değerini vermemiz gerekir.



e) Ülkede fakirleri, düşkünleri düşünebilen bir siyasal kurum varsa bu kurumu desteklemeliyiz

Samimi Hıristiyanlar üstlerinde her ne hükümet olursa olsun, sevgi, saygı ve itaatle kendi devletlerine bağlılıkla yaşamlarını sürdürmek zorundadırlar. Demokratik ülkelerde bir çok siyasal partiler bulunmaktadır. Bu partilerin bazılarının programları gerçekten yoksulları çok iyi bir biçimde gözetmektedir. Ülke yararına büyük hizmetler sunabilecek, fakire yardımcı olabilecek partilere oy vermek de bizim için bir hizmet olacaktır. Kutsal Yazılar’ın dediği gibi toplumlarda her zaman yoksul insanlar olacaktır:



“Çünkü memleketin içinden fakir eksik olmayacaktır; bunun için ben; Mutlaka kendi memleketinde kardeşine, hakirine, ve fakirine elini açacasın, diye sana emrediyorum.”

Tes. 15:11



Fakirler bizimledir. Fakirler yine bizim gibi insanlar; Allah benzeyişinde yaratılmışlardır. Yalnızca onlar bizim için bir denenme unsurudurlar. Allah tarafından çok sevilmektedirler. Bizim tarafımızdan da sevgi beklemektedirler. Sevgi yalnızca ağzımızda değil, yüreğimizde ve hareketlerimizde olmalıdır. Samimi bir Hıristiyan gerçekten mutlulukla bir ibadet olarak verme işlemine katılacaktır.





VERME HAKKINDA BAZI SORULAR




Aşağıdaki sorular Hıristiyanların akıllarını meşgul eden ve sık sık sorulan sorulardır.



1.HER ŞEYİ BIRAKMAMIZ MI İSTENİYOR?



Mesih İsa kendisine bu konuda soru soran kişilere bütün mallarını satmalarını ve kendilerini öyle izlemelerini istemektedir. İlk kilisede de birçok inanlıların kendi ev ve arazilerini satarak Allah için kilisenin önüne koyduklarını görüyoruz.[68] Mesih İsa’yı gerçekten izlemek için sahip olduğumuz her şeyi satmamız lazım mı?

Her şeyi bırakması istenilen zengin adama baktığımızda, ondaki zenginlik sevgisinin ne denli ön planda olduğunu görüyoruz. Mesih İsa, bu nedenle bu adamdan her şeyini satmasını istemektedir. Adamın bunu yapamayacağını başından bilen Mesih İsa burada Allah sevgisinin, mal mülk sevgisinden önce gelmesi gerektiğini öğretmektedir. Zakkay olayı ise bu konunun bir başka boyutu, bir başka durumudur. Mesih İsa Zakkay’dan her şeyini satmasını ve gelirini fakirlere dağıtmasını istememiştir. Çünkü burada Zakkay zaten yürekten sahip olduklarının bir kısmını dağıtmaya başlamıştır. Kısacası yukarıdaki zengin adamdaki problem Zakkay’da yoktur.[69] Arametalı Yusuf’tan ise hem “zengin” bir adam olarak hem de “İsa’nın öğrencisi” olarak bahsedilmektedir.[70]

Görüldüğü gibi hem Mesih’in öğrencisi olmak hem de zengin olmak bir sorun oluşturmamaktadır. Ama unutulmaması gereken diğer bir nokta Arametalı Yusuf’un kendi mezarını Mesih İsa için vermiş olmasıdır. Bu o dönem için oldukça pahalı bir sunudur.[71] İlk kilisede birçok kişinin kendi mallarını sattıklarını biliyoruz. Aynı şekilde ilk kiliselerde bölgedeki zenginlerin evleri olduğunu da biliyoruz. Bu durumda ilk kilise zenginlerinin her şeylerini satmadıklarını da gözlemlemiş oluyoruz. İlk kilisede malının büyük bir çoğunu satıp kilise önüne getirenler vardı. Ama kendi geçimleri için, yaşamları için bir şeyler ayırdıkları da muhakkaktır.[72]

Aslında bu gibi sorular bizim için önemli sorulardır. Varlığımızın ne kadarını Allah için kullanabiliriz? Varlığın çok çeşitli kullanımı olabileceği bellidir. Özellikle yüreğimizin durumu önemlidir. Büyük bir mağazamız varsa gelir kazanması önemlidir. Çünkü bu gelirin ondalığı, hatta daha fazlası Rab için kullanılabilir. Bu durumda bu mağazayı satmak mecbur değil, mağazayı çok daha iyi işletip geliştirmek Allah hizmeti için büyük bir kaynak oluşturacaktır. Kısacası bizi yönlendiren, yöneten paramız, varlığımız mı? Yoksa Allah’a ait olan her şeyimizin yönetimini Allah’a mı bırakıyoruz?



2. NASIL VERMELİYİZ?



a) Uygun davranış

Vermede davranışımız, tavrımız çok önemlidir. Kendimizi başkalarına gösterir gibi, karşı tarafı küçük düşürür şekilde vermememiz gerekir.[73] Aynı zamanda zorla, yüreğimizden gelmeyen bir şekilde de vermemeliyiz. Bir şey verildiği zaman büyük bir istemle, güler yüzlülükle verilmesi gerekir.[74] Başkalarına yardımcı olmak büyük bir zevk ve onur olmalıdır. Rab’bimiz Mesih İsa şöyle demektedir: “Vermek almaktan daha mutludur”[75] Zaten bunun en güzel örneğini Mesih İsa bizlere göstermiştir.



b) Cömertçe verilmelidir

Bir şeyleri paylaşma konusunda insanın doğal eğilimi güzel olanı kendine saklamak ve güzel olmayanı, yaramayanı başkasına vermektir. Bu çocuklukta başlayan bir davranıştır. Verme konusunda da doğal benliğimiz bizi hep sınırlamaktadır. Oysa Kutsal Yazılar bu konuda da tersini öğretmektedir:



“Acıyan ve ödünç veren adama iyidir; Hükümde davasını kazanır.

Mez. 112:5



Elçi Pavlus, bu konuda Korintos’luları uyarmaktadır:



“Fakat bunu bilin: Az eken az da biçer, ve bol eken bol da biçer.”

2. Ko. 9:6



Ayrıca Korintoslular’a Makedonyalıların yürekten verme davranışları övülmektedir:



“Büyük sıkıntı imtihanı arasında onların derin fakirliği ile beraber kendilerinin sevinç taşkınlığı onların cömertlik zenginliğinde taştı. Çünkü mukaddeslere olan hizmete iştirak ve inayeti için, çok niyaz ile bizden rica ederek, kudretlerine göre... arzuları ile verdile

2. Ko. 8:23



Hıristiyanlar cömert bir yaşam tarzı ile, cömertçe başkalarına yardım eden olarak tanınmalıdırlar.



c) Düzenli olarak vermelidirler

Yaşamın birçok yönleri disiplin istediği gibi, inancımız da belli bir disipline muhtaçtır. İsrail oğulları Rab’bin emirlerine düzenli olarak uyduklarında her zaman Rab’bin büyük bereketleri ile karşılaşmışlardır. Eski Antlaşma’da verme düzenli bir ibadet olarak önümüze konmaktadır. Elçi Pavlus’un Korintoslular’a yazdığı mektupta her hafta düzenli olarak vermelerini söylemektedir.[76]



d) Akıllı bir biçimde verilmelidir

Gerçek anlamda hem kendimizi hem de çevremizi iyi bir biçimde tanımalıyız. Aynı zamanda etrafımızdaki kişilerin gereksinimleri hakkında da öğrenmemizi sağlayacaktır. Bize düşen vereceğimiz zaman yine dikkatli bir biçimde, cömertçe ama ihtiyaçlara tam olarak dokunacak bir biçimde vermemizdir.



3. KİME NE VERMELİYİZ?



Her şeyden önce unutmamamız gereken şey verdiğimiz zaman doğrudan Allah’a vermiş olmamızdır. Yani, verilen en ufak bir kuruş bile Allah için veriliyorsa aslında boşa gitmemiş demektir. O zaman kime ve ne vermeliyiz sorusu aslında bir anlamda cevaplanmış durumdadır.

Kilisemize: Kilise bizim için büyük önem taşımaktadır. Rab’bimiz birlikte toplantıları aksatmamamız gerektiğini öğretmektedir. Aynı zamanda kelam hizmetinde olanlar ve diğer önderlerimizi desteklememiz öğretilmektedir. Bu durumda kilisemize düzenli olarak finans desteğinde bulunmamız demek bütün bu konularda kendimizin de istifade edebileceği Allah’ın istediği hizmetleri desteklememiz demektir. Filipi kilisesi elçi Pavlus ve arkadaşlarının hizmetlerini destekliyorlardı:



“Ve ey Filipililer, siz de bilirsiniz ki incilin başlangıcında Makedonya’dan çıktığım zaman, vermek ve almak meselesinde yalnız sizden başka hiçbir kilise bana iştirak etmedi; çünkü Selanik’te iken de, ihtiyacım üzerine bir iki defa gönderdiniz.”

Flp. 4:14-15



Ayrıca elçi Pavlus yoksulların unutulmamasını ve kiliselerde Yeruşalim’de olan[77] ihtiyaç sahiplerine verilmek üzere yardımlar toplanmasını söylemişti:



“Fakat kimde dünya malı olur, ve kardeşini ihtiyaçta görür, ve ona karşı şefkatini kaparsa, Allah’ın sevgisi onda nasıl kalır?”

1. Yu. 3:17



Yoksullara: Bölümün başından beri söylediğimiz gibi etrafımızda çok miktarda ihtiyaç sahibi insanlar vardır. Karınca kararınca bu insanlara Rab’be veriyormuş gibi vermeye çalışırsak, yapılan her bir yardım Rab’bin önünde olacaktır. “Vermek almaktan daha hayırlıdır”diyen Rab’bimizdir.

Çevremize: Bir imanlı için çevre de çok önemlidir. Özellikle son zamanlarda dünyamızda afetler, depremler, felaketler bitmek tükenmek bilmemektedir. Bu durumda bizlere düşen kendi şehrimizden, çevremizden başlamak kaydıyla etrafımıza, dünyamıza kulak kabartmalıyız. Eğer elimizden geliyorsa yardıma muhtaç kim varsa, Allah sevgisinde elimizden geldiğince yardımcı olmalıyız. O zaman eğer varsa elimizdeki finansı Allah yolunda kullanabilmek için birkaç öneriye daha bakalım.



4. ONDALIK KURALI BUGÜN HALA YÜRÜRLÜKTE MİDİR?



Bizler bugün Eski Antlaşma altında değiliz. Eski Antlaşma bütün varlığımızın onda birini Rab için vermeyi öğretiyordu. Ama bu arada Eski Antlaşma’nın vaadi gerçekleşti ve Mesih İsa bizim günahlarımız uğruna kendisini feda etmek için dünyaya geldi. Dolayısıyla bizler lütuf antlaşmasının çocukları olarak, lütufta kurtuluşa ermiş olduk. Böylesine kendisini ortaya koyan bir Rab’bin çocukları olarak bizler herhalde varlığımızın onda birini değil, daha da fazlasını Allah için harcamalıyız. Yeni Antlaşma altında olmamız bizi Eski Antlaşma’nın uygulamalı yasalarından da kurtarmış oldu. Ama onun yerine yürekten verme, gönüllü ve arzulu, Rab’bin kurtarışını anlayarak vermeyi getirmiş oldu. Eğer ondalıktan daha az veriyorsak, o zaman Allah’ın lütfunu henüz tam olarak anlamamışız demektir.





5. GELİRİMİZİN NE KADARINI VERMELİYİZ?



Yukarıda bahsettiğimiz gibi Allah’ın bizim için yaptıklarına karşılık O’na hiçbir şey ödeyemeyiz. Aslında bu konuya bir kural olarak yaklaşmamalıyız. Allah’ın bizim için yaptığını düşünerek içten, yürekten ve sevinçle vermek istediğimizi vermeliyiz. “Mesih bizi özgür kıldı” bunu unutmayalım. Bu verme konusunda da böyle. Ama günümüzde samimi Hıristiyanlar bazen ne yazık ki, bencilliklerine tutsak kalabiliyorlar. Bunu da göz önünde bulundurmamız gerek. Kısacası gönülden, verebildiğimiz kadar, Rab’be vermiş olmak kaydıyla, düzenli olarak verelim.[78] Ünlü Hıristiyan vaizlerinden CH Spurgeon “insanın en son Rab’be dönen yanı cebidir” demişti. Bu sakın bizim içinde böyle olmasın. Bizlerin Eski Antlaşma altında bulunan Ferisi’lerden ne kadar farklı olması gerekir. Onlar varlıklarının yüzde onunu ya da fazlasını veriyorlardı. Ya biz karşılıksız sevgi ve lütufla kurtulmuş bizlerin sadakati Ferisi’lerinkin den daha mı az olacak?



“Malınla ve bütün mahsulünün turfandası ile Rab’bi taziz et; Böylece ambarların bol bol dolar, Ve teknelerin yeni şarapla taşar…”

Sül. 3:9-10



6. DİLENCİYE PARA VERMELİ MİYİZ?



Ülkemizde ekonomik durumu bozuk olan birçok vatandaşımız vardır. Bazı vatandaşlarımız sokaklarda dilencilik yapmaktadırlar. Bizler samimi Hıristiyanlar olarak elbette yardıma muhtaç olan insanlara yardım elini uzatmalıyız. Yalnız gerçek anlamda yardım olmayacak bir duruma da yardımcı olmaya kalkmamalıyız. Özellikle sokaklarda dilenen bazı kişilerin organize gruplar olduklarını basından izliyoruz. Bu nedenle bu konuda dikkat etmeli ve böyle kişilere yardım için para vermemeliyiz. Bunun yanı sıra bazen zor zahmet geçinen ailelerin küçücük çocuklarının ayakkabı boyadıklarını, bir şeyler sattıklarını görürüz. İşte, şöyle ya da böyle bir işle geçimini sağlamak için sokakta koşuşturan kişilere onlardan bir şeyler alarak ya da ayakkabılarımızı boyatarak yardımcı olabiliriz. Hatta, söyledikleri fiyattan biraz daha fazlasını onlara ödeyebiliriz. Eğer kabul ederlerse gerçekten bu çok daha makbule geçmiş bir davranış olur.





NASIL YAŞAYABİLİRİZ?




Günümüzde ister yoksul ister zengin olsun hepimiz bir şekilde dünya materyalizminin etkisi altındayız. Özellikle imanlılar olarak her ne kadar bu etkiden korunmaya çalışsakta yine de hiç etkilenmediğimizi söyleyemeyiz. Şeytan’ın gümürdeyen aslan gibi etrafımızda dolaştığı gerçeği önümüzde dururken bazen maddi noktalarda büyük günahlar işleyebiliriz. Önemli olan bu günahların büyüklüğünü anlayıp yürekten tövbe ederek bizi “asla terk etmeyen, asla bırakmayan” Rab’bimize dönmek ve bundan sonraki yaşantımızı O’nun kural ve önerilerine göre yaşamaktır. O zaman ister yoksul ister zengin olalım Mesih inanlısı olarak maddiyata bu kadar önem veren bir dünya içinde imanlı olarak nasıl yaşacağımızı:



a) “İhtiyaç” ile “istem” arasındaki farkı ayırt etmesini öğrenerek

Bu gerçekten Mesih İsa’ya yürekten iman etmiş, bağlı bir Hıristiyan için çok önemli bir yaşam disiplinidir. Bu disiplinle maddi kaynaklarımız da Rab’bin istemi doğrultusunda yönlendirilebilecektir. Daha doğrusu maddi yaşantımız başkalarına tanıklık yapacaktır. Bu noktada hep şunu kendimize sormamız gerek: “Buna gerçekten ihtiyacım var mı?” İhtiyacı olduğunu düşünmediğimiz bir şeyi almaktan o anda vazgeçmeli ve en azından birkaç gün beklemeliyiz. Ondan sonra yine aynı soruyu kendimize sormalıyız.



b) Aldığımız şeyleri yalnızca iyi oldukları için değil, kullanıldıkları için almalıyız

Günümüzde birçok şeyin yeni modelleri üretilip durmaktadır. Her bir model bir önceki modelden bir iki küçük ayrıntı farklılığı göstermektedir. Ama reklamlarla bütün bu yeni çıkan mallar cezb edici hale gelmektedir. Örneğin; cep telefonu konusunda her gün yeni bir gelişim yeni bir haber vardır. Burada önemli olan acil durumlarda aranırken bulunabilme, aynı şekilde yine çok acil durumlar için, iş konularında aranılan kişiye hemen ulaşılabilmedir. Cep telefonunun bir önceki modeli ile bu işlem gerçekleştirilebiliyorsa, hemen yeni çıkanın peşinden koşmaya kalkışmak lüks tüketimden başka bir şey olmayacaktır. Bu kullanılabilir bütün bilgisayarlar için de aynıdır. Bu durumda bize lazım olan kullanımda olan cihazın doğru dürüst görevini yapmasıdır. Burada da yine aynı soru sorulmalıdır: “Buna gerçekten ihtiyacım var mı?”



c) Modası çabuk geçecek ve çabucak solup eski görünebilecek giysiler almamalıyız

Bazı giysilerin modası gerçekten çok çabuk bir biçimde geçmektedir. Bunun yanı sıra aynı dönemde satılan bazı giysiler gerçekten oldukça geniş bir süre içinde kullanılabilir. Ama herkes moda diye bunlardan alıyor diyerek kendimizi kontrol etmeden bu tarz giysilere yönelirsek, çok büyük harcamalar yapacağız demektir. Oysa giysilerin de hem bize uygun hem de kullanışlı olması gerekmektedir. Bu konuda cimri olup, çirkin, bize yakışmayan giysiler giymemiz gibi bir anlam çıkmamalıdır. Temiz, düzgün ve kolay modası geçmeyen, dayanıklı giysiler bulmak çok daha ekonomik olacaktır.



d) Başkalarına vermeyi alışkanlık haline getirmeliyiz

Bazı insanlar eşya toplamayı, onları kimseye vermemeyi, daha doğrusu kullanmadıkları halde vermeye kıyamamayı huy haline getirmişlerdir. Öldüklerinde birçok malı mülkü ortalıkta kalan, inanılmaz sayıda elbiseleri, ayakkabıları olan çok zengin insanlar olmuştur. Bu nedenle az kullanmaya başladığımız ya da kullanmaktan vazgeçtiğimiz ama henüz gerçekten eskimemiş, kötü görünmeyen eşyalarımızı bu eşyalara sahip olmayan kişilerle paylaşmalıyız.



e) “Şimdi al, sonra öde” tarzında sizi cezb edecek bütün satışlar karşısında kendinizi kollayın

Bazen bizler alışverişte çok aceleci oluyoruz. Hele “şimdi al, sonra öde,” “büyük fırsat” gibi birtakım reklamlar karşısında daha da zayıf davranıyoruz. Bu tarz alışverişlerde çok ileri gidebiliyor ve sonra da ödemede oldukça sıkıntılar çekebiliyoruz. O zaman yapılacak en güzel şey, gerçekten bütçemizin yettiği ölçüde mal almamızdır. Alırken genelde peşin almak esas ilkemiz olmalıdır.



f) Kişisel yaşamımızda mümkün olduğu kadar israftan kaçınmalıyız

İsraf, kişinin ekonomik dengesini bozan düzensiz ve yersiz para kullanımıdır. Ekmeğin daha tam olarak bayatlamadan atılması, yiyeceklerin düzenli bir biçimde tüketilmemesi, çok alınıp dolaplarda çürütülmesi, bir gece giyilmek üzere elbiseler alınması ve sonra bu elbiselerin kullanılmaması, tamamını okumadığımız dergilere, kitaplara paralar saçılması, hiç gerek yokken ev eşyalarının yenilerinin yalnızca yeni model oldukları için alınması gibi birçok konu israf kapsamının içindedir. Buna çok sıklıkla dışarıda yemek yeme, çok pahalı yerlere gidilme eklenebilir. Bütün bu harcamalar, gerçekten Allah’ın bizlere kahyalık yapmamız için sağladığı gelirleri boş yere sarf etmemiz anlamına gelmektedir. Oysa bu hem ruhsal hem de ekonomik yaşamımız için büyük tehlikedir.

Yine de yukarıda sıraladığımız bir çok konudan yanlış bir anlam çıkarılmamalıdır. Önemli olan her şeyin denge içinde olmasıdır. Parayı israf etmeyeceğim diye hiç dışarıda yemek yememek, arada sırada güzel bir lokantaya gitmemek gibi bir düşünce aklınıza gelmemelidir. Her şeyin yeri ve zamanı vardır. Biz burada cimri olmayı, pinti olmayı ya da bir takım kuralların esiri olmayı değil, dengeli ve düzenli bir ekonomik yaşamın sağlanmasını amaçlıyoruz. Çünkü Rab bizleri varlıklı kıldığı zaman aynı zamanda bizim yaşantımıza da biraz olsun bir rahatlama getirmek istiyor. Böylelikle bizler de başkalarının rahatlamalarına yardımcı olabiliyoruz.



g) Aza kanaat etmenin değerini öğrenmeliyiz

Zenginlikten daha da değerli olan şey aza kanaat etmektir. Elçi Pavlus’un bu konu üzerinde Timoteyus’u bilgilendirdiğini görüyoruz:



“Fakat kanaat ile takva büyük kazançtır.”

1. Ti. 6:6



Aynı konu üzerinde İbranilere mektup bölümünde de güzel bir öğreti bulunmaktadır:



“Gidişiniz para sevgisinden beri olsun; sizde olan şeylerle kanaat edin; çünkü kendisi dedi: “Seni hiç boşa çıkarmam, ve seni hiç bırakmam.”

İbr. 13:5



Kanaatin değeri ancak onu yaşadığımızda belirmektedir. Bulunduğumuz ortamdan, elimizdekilerden memnun olmak Allah ile yaşamımızın anlamını arttıracaktır. Aksi takdirde memnuniyetsizliğimiz Allah ile olan ilişkimizi de etkileyecektir. Kanaat deyince kendimizi geliştirmemek, bugün hangi durumdaysak bu konumdan daha ileriye gitmemek, daha iyiye ulaşmamak şeklinde anlaşılmamalıdır. Kanaat ileriye giderken, çalışırken de Rab’bin önümüze koyduklarına, geldiğimiz konuma, bulunduğumuz ortama şükretmek, o ortamda Allah’ın güzelliklerini görmektir:



“Sahteliği ve yalan sözü benden uzaklaştır; Bana ne fakirlik ve ne zenginlik ver; Payıma düşen ekmekle beni besle; Ta ki, tok olup da: RAB kimdir? Diye seni inkar etmeyeyim; Ta ki, fakir olup da çalmayayım, Ve Allah’ımın ismini boş yere ağzıma almıyayım..”

Sül. 30:89





ÖZET




Kutsal Yazılar varlık, para ve mal mülk konusunda çok şey söylemektedir. Belki bu konuda üç soru sorarsak konuyu özetlemiş oluruz. İster zengin olsun isterse yoksul bu sorular aslında herkese sorulabilir. Birçoğumuzun zengin olduğu söylenemez ama birçoğumuz da dünyadaki 950 milyon insandan daha zengin bir durumdadır. İster az miktarda olsun, isterse çok miktarda olsun Rab’bimiz bize sağladıkları ile bize güvencini göstermekte, bize sorumluluk yüklemektedir. O zaman acaba aşağıdaki soruları nasıl cevaplayabiliriz?



a) Varlığımızı nasıl elde ediyoruz?

Kazancımızı doğru yollardan mı sağlıyoruz? Bizler kazanırken acaba başkalarını aldatıyor ya da onların sırtından mı kazanıyoruz? Kazancımızı topluma yarar sağlayan bir işten mi elde ediyoruz? Kutsal Yazılar’a aykırı olmayan yollardan para kazanmak için elimizden geleni yapmalıyız.



b) Sahip olduklarımız hakkında neler düşünüyoruz?

Sahip olduklarımıza ne kadar bağımlıyız? Zenginliğimize bağlanıp onu çok seviyor muyuz, yoksa sahip olduklarımızın yalnızca bize hizmet etmesini mi sağlıyoruz? Bütün varlığımızın bize ait olduğunu mu düşünüyoruz, yoksa bütün bu varlığın yönlendirilmesi konusunda Allah’ın bize güvendiğini mi düşünüyoruz? Varlığımızı Allah’a mı, kendimize mi onur getirsin diye kullanıyoruz?



c) Varlığımızı nasıl kullanıyoruz?

Bütün varlığımızı kendimiz ve ailemiz için mi kullanıyoruz? Bütün varlığımızı, zenginliğimizi ve lüksümüzü arttırmak için mi kullanıyoruz? Varlığımızı Allah’a hizmet için bir araç olarak mı görüyoruz? Varlığımızı dünyanın adaletsizlik ve dengesizliklerinin düzeltilmesi yolunda mı kullanıyoruz? (Elimizden geldiğince). Zenginliğimizi yoksulların, kimsesizlerin, acı çekenlerin durumlarına az da olsa bir merhem olarak mı kullanıyoruz?



Bütün bu ve benzeri sorulara olan cevaplarımız Kutsal Kitab’ın bu konuda öğrettiklerini anlayıp anlamadığımızı gösterecektir. Allah gerçekten hepimize bu konuda hikmet versin. Parayı ve varlığı bir amaç değil, bir araç ama iyi, dengeli, Allah yolunda kullanılabilen bir araç olarak göstersin. Ayrıca yeryüzünden ziyade gökyüzünde ruhsal hazinelerin sahibi olarak yaşamımızı sürdürmemizi ve tamamlamamızı nasip etsin.





* * *





[1] Çık. 19:56.



[2] Tek. 1:28-30. Bu noktada 11. Bölüm “Çevre Ahlakı” konusunda yer alan kahyalığı da inceleyebilirsiniz.



[3] Bu konu üzerindeki tartışma için 11. Bölüm “Çevre Ahlakına” bakınız.



[4] Tek. 13:26.



[5] Eyu. 42:12-17.



[6] 2. Ta. 1:7-12.



[7] Mar. 1:19-20.



[8] Yu. 19:39.



[9] Luk. 19:1-10.



[10] Luk. 8:3.



[11] 2. Ko. 8:9.



[12] Flp. 4:10-13.



[13] Tek. 14:17-20.



[14] Tek. 28:20-22.



[15] Tes. 26:1-15.



[16] Lev. 27:30-32.



[17] Say. 18:21-24.



[18] Say. 18:25-32.



[19] Mal. 1:14 ile Lev. 27:9-10, 32-33’ü karşılaştırın.



[20] Say. 18:21,26.



[21] Tes. 14:22-27.



[22] Tes. 14:28-29.



[23] Tes. 15:12-15.



[24] Rut 2:14-16.



[25] Gizlide olan dinsel davranışlara yalnızca verme konusu dahil değildir. Mesih İsa’nın öğretişlerine baktığımızda gizli duanın da orucun da ne kadar önem taşıdığını görebiliriz: Mat. 6:5-18.



[26] Yahudi yasasında hem uçan haşarat hem de hayvanlar kirli olarak kabul edilirler.



[27] Bazıları bu konuda ileri gidip ilk kilisenin komünist bir sistem olduğunu söylemektedirler. Oysa bu tarz paylaşımın komünist rejimin paylaşım biçiminden büyük farkı vardır. Burada Mesih İsa’ya inananların paylaşımı tamamen gönülden bir paylaşımdır. Paylaşma için hiçbir sistemin zorlaması yoktur. İhtiyaçlarından fazlası olanlar bu ihtiyaç fazlası mallarını satıp yoksullara veriyorlardı. Bu hep Mesih’in aşkına gerçekleşen bir olaydır. Oysa komünizm de büyük ölçüde halkın elinden zorla alım söz konusudur. Burada her şeylerini paylaşmaları yüreklerinin ne denli birlik içinde hareket ettiğini göstermektedir. Birbirlerini seven, aynı görüşte ve yürekte olan insanların görünümü vardır.



[28] Hab. iş. 6:16.



[29] Makedonya’da bulunan kiliselere Filipi, Selanik ve Berai kiliseleri dahildir, Ahaya bölgesine ise Korint ve Atina kilisesi de dahildir.



[30] 2. Korintoslular 8 ve 9 çok iyi bir biçimde incelenmelidir. Elçi Pavlus bu konuda ikinci kez ve daha detaylı bir biçimde sunmaktadır.



[31] Galatya şehirleri olan Pisidya Antakya’sı, Konya, Listra ve Derbe de kiliseler vardı.



[32] Rom. 15:26.



[33] Hab. iş. 11:28.



[34] Hab. iş. 8:1.



[35] 2. Ko. 8:12.



[36] Para için gösterdiği hassasiyeti aynı şekilde 2. Ko. 8:18-21’de de görebiliriz.



[37] 2. Ko. 8:15.



[38] 1. Ti. 3:3, 8; Tit. 1:7.



[39] Luk. 12:15,21.



[40] 2. Ko. 9; Flp. 3:7-11.



[41] Yak. 2:8.



[42] 1. Kr. 10:14-29.



[43] 1. Kr. 4:22-28.



[44] Tapınağı inşaa etmesi yedi yılını almıştı: 1. Kr. 6:38. Kendi sarayını yapması ise 13 yılını almıştı: 1.Kr. 7:1.



[45] 1. Kr. 5:13-14; 12:18-19.



[46] Hab. iş. 8:13.



[47] Sül. 15:27; Luk. 12:15; Ef. 5:5; Kol. 3:5; 1.Pe. 5:2.



[48] Mat. 6:25-34; Flp. 4:19.



[49] 1. Ti. 3:1-13; 1.Pe. 2:1.



[50] Luk. 16:19-31.



[51] William Barclay, Ethics in a Permissive Society, s. 158.



[52] Vaiz 2:1-11.



[53] Mez. 49:16-19; Sül. 23:45.



[54] Luk. 12:13-21.



[55] Luk. 18:18-30.



[56] Mat. 13:1-23.



[57] John Stott, Issues Facing Christians Today s. 30.



[58] Tes. 15:7-10



[59] Çık. 22:25-27.



[60] Lev. 19:9-10,13; 23:22; Tes. 24:14-15,19-22.



[61] Sül. 21:13.



[62] Sül. 17:5; 19:17.



[63] Luk. 12:33.



[64] Luk. 14:12-14.



[65] Mat. 25:31-40.



[66] 2. Sel. 3:6-13.



[67] Tek. 1:26-27.



[68] Luk. 18:18-30; Hab. iş. 2:45; 4:34-35.



[69] Luk. 19: 1-10.



[70] Mat. 27:57.



[71] Mat. 27:58-60.



[72] İmanlılar çoğu zaman evlerde toplanıyorlardı: Hab. iş. 2:46; 12:12; 16:40; 18:78; Rom. 16:5; 1. Ko. 16:19.



[73] 2. Ko. 9:5.



[74] 2. Ko. 9:7.



[75] Hab. iş. 20:35.



[76] 1. Ko. 16:2.



[77] Rom. 15:25-26; 1. Ko. 16:14.



[78] 1. Ko. 16:2.





8. İŞ


GİRİŞ


İş, dünyanın günlük yaşamı biçimde çok önemli bir yer almaktadır. Milyonlarca insan ekonomik anlamda yaşamını sürdürmek için her gün işlerine koşup durmaktadırlar. Yaşamak için para kazanmak önemlidir. Para kazanmak için yapılacak işler önemlidir. Acaba Kutsal Kitab’a göre bir inanlının iş dünyasındaki davranışları nasıl olmalıdır; ne tür işler yapmalı, para kazanma konusundaki tavrı ne olmalıdır? İşte bu ve benzeri

soruları incelemek için şimdi bu konuları irdelememiz gerekir.





KUTSAL KİTAB’IN İŞ HAKKINDA ÖĞRETTİKLERİ




1. İŞLEYEN ALLAH



Allah, yaratıcı olarak iş kavramının özünü oluşturmaktadır. Yerin ve göğün yaratıcısı olarak Allah gerçekten aktif olarak işleyen bir Allah’tır. Mezmur 104’e baktığımızda Allah’ın muhteşem işini görebiliriz:



“Karanlık edersin de gece olur, o zaman ormanın bütün hayvanları çıkar. Genç aslanlar av için gümürderler, Ve Allah’tan yiyeceklerini isterler. Güneş doğar, çekilirler, ve inlerinde yatarlar. İnsan kendi işine, ve akşama kadar emeğine çıkar. Ya RAB, işlerin ne çoktur! Onların hepsini hikmetle yaptın; Yer senin servetinle dolu.”

Mez. 104:20-24



Burada gördüklerimiz Allah’ın işlerinin simgesel bir biçimde anlatımıdır.[1] Allah yaratan ve yapan olarak tanımlanmaktadır.[2] Eski Yunan ve Roma putperest inancına göre tanrılar iş yapmayan yöneticiler olarak tanımlanmaktadır. Çünkü çok çalışmak, ağır işler yapmak aşağı tabaka insanlara ait bir durumdur. Bu nedenle gerçek Allah ile Eski Yunan ve Roma putperest tanrıları arasında büyük bir fark görülmektedir. Gerçek Allah güncel yaşamın bütün etkinliklerinin tek nedenidir. Yarattığı bütün ortamla sürekli ilişkilidir.[3]Yaratmaktan büyük zevk alan bir Allah’tır. [4]



2. İNSANOĞLU VE İŞ



Kutsal Yazılar bize insanoğlunun Allah benzeyişinde yaratıldığını göstermektedir.[5] Allah kutsal olduğu için yarattığı insanın da kutsal olmasını istemektedir. Bu istem insanın her tür davranışını insanın iş dünyası da Allah’ın kutsal karakterini yansıtmalıdır. İşin Allah tarafından insana verildiği noktayı birlikte okuyalım:





“Ve Allah onları mübarek kıldı; ve Allah onlara dedi: Semereli olun, ve çoğalın, ve yeryüzünü doldurun, ve onu tabi kılın; ve denizini balıklarına, ve göklerin kuşlarına, ve yer üzerinde hareket eden her canlı şeye hakim olun.”

Tek. 1:28



“Ve RAB Allah adamı aldı, baksın ve onu korusun diye Aden bahçesine koydu.”

Tek. 2:15



Bu ayetlere bakıldığında Allah’ın insanoğluna büyük sorumluluk verdiğini görüyoruz. Bu sorumluluk dünyayı yönetmek ve korumak demektir, ve büyük bir görevdir.[6] Bu görev bütün işlerin temelini oluşturmaktadır. Bu nedenle insan işleyerek, hem kendi yaşadığı ortamı, hem de ilişkide bulunduğu ortamı belli bir düzen içinde tutacaktır. Eğer Allah’a yaraşır bir biçimde insan işliyorsa o zaman bu çalışma Allah’a onur getirmiş olacaktır.

Kutsal Yazılar’da çalışan insanların yaptıklarından örnekler bulmamız mümkündür.[7]Örneğin: Kain bir kent inşa etmiştir. Bir başka bölümde ise Yabel’in çadırda oturup hayvancılık yapanların atası olduğunu öğreniyoruz. Yubal’ın ise çenk ve boru çalanların hepsinin atası olduğunu öğreniyoruz. Tubalkain’in ise tunç ve demir, bütün keskin aletleri dövenin bu kişi olduğunu görüyoruz.[8] Bütün bu kişilerin yaptıkları çalışmalar hem kendi yaşamlarını hem de toplumun yaşamını etkilemekte ve büyük bir düzen getirmektedir. Kain’in yaptığı işle birçok insan korunma ortamı bulmuştur. Yabel’in hayvancılığı sayesinde yemek ve giyecek sorununa bir çare sunulmaktadır. Çünkü oralarda yaşayan insanlar bu üretime katkıda bulunmaktadırlar. Yubal’ın çalışması sonucu ise müzik ve el sanatları gibi insanı geliştiren ve insan ruhuna hitap eden bir alan ortaya çıkmıştır.

Dördüncü emre baktığımızda, Allah’ın günlük yaşam içinde işe çok önem verdiğini görüyoruz. Bu emre göre insanoğlu çalışmayı bildiği gibi dinlenmeyi de bilmelidir.[9]Eğer uygun bir biçimde dinlenme sağlanırsa, insanın iş gücü oldukça etkin olacaktır:



“Sebt gününü takdis etmek için onu hatırında tut. Altı gün işleyeceksin, ve bütün işini yapacaksın fakat yedinci gün Allah’ın RABBE Sebttir;”

Çık. 20:8



Allah aynı zamanda insanın işlerinde onlara yardımcı olduğunu söylemektedir. Onlara yön verdiği gibi onlara öğretmektedir de:



“Kulak verin, ve sesimi işitin; iyi dinleyin, ve sözümü işitin. Çiftçi eksin diye daima çift sürer mi? Daima toprağını açıp tırmık geçirir mi? Onun yüzünü düzeltince çörek otunu dağıtmaz, ve kimyonu saçmaz mı? ve buğdayı sıralara, ve arpayı ayrılan yerine, ve çavdarı onun kenarına koymaz mı? Çünkü ona kendi Allah’ı doğru öğretir, ve onu talim eder. Çünkü çörek otu harman döven ile dövülmez, ve kimyonun üzerinde araba tekerleği döndürülmez; fakat çörek otu değnekle, ve kimyon çubukla dövülür. Ekmek buğdayı ezilir mi? Hayır, onu durmadan dövmez; ve arabasının tekerleği, ve atları onu saçarlarsa da, onu ezmez. Bu da ordularını RABBİNDEN çıkıyor; öğüdünde aciptir, hikmette büyüktür.”

Yşa. 28:23-29



İş Eski Antlaşma’da oldukça olumlu olarak ele alınmaktadır. Çünkü işin sonucunda daima meyve vardır.[10]

Yeni Antlaşma’da işin Eski Antlaşma kadar olumlu olarak ele alındığını görmemiz mümkündür. Yeni Antlaşma, Yunan ve Roma felsefelerinde üst sınıfın çalışmaması gerektiği görüşünü savunmamaktadır. Bu felsefelere göre tanrılar çalışmazdı. Bu nedenle o dönemde bu felsefe altında yaşayan orta sınıf bile işlerini yalnızca hizmetlilere yaptırırlardı. Bu nedenle Plato hiç bir işçinin bir devlet vatandaşı olamayacağı görüşünü dile getirmiştir.[11] Bu olumsuz düşünceleri Kutsal Kitap öğretisinde bulmak mümkün değildir.

İsrail oğullarının geleneklerinde çalışma onurlandırılmıştır. Hatta bu nedenle bir Yahudi atasözü bile vardır. Bu söz şöyledir: “Kendi çocuklarına ticareti öğretmeyen ona çalmayı öğretir.”[12] Yahudi din adamlarının bile çalışmaları gerekiyordu. Bu nedenle Mesih İsa’nın bile marangozluk yaptığını görüyoruz. Hatta marangozun oğlu olarak da anılmaktaydı.[13] O’nun öğretilerinde günlük işlerinden örnekler vardır.[14] Bu nedenle çok iyi eğitim görmüş birisi olarak Pavlus’un da çalışması bizi şaşırtmamalıdır. Elçi Pavlus, çadır dikerek geçimini sağlamıştır.[15] Elçi Pavlus, Rab’bin kelamını yayan bir müjdeci olarak ruhsal hizmetini sürdürürken bir yandan da kendi geçimini sağlama konusunda çadırcılık yapıyordu.[16] Elçi Pavlus, bu zor işler konusunda bahsetmekle birlikte şikayet etmiyordu.[17] Selanik’teki imanlılara hem kendisinin hem de arkadaşlarının kendi elleri ile çalıştıklarından bahsediyordu:



“Kardeşlerim, hiç kuşkusuz, emeğimizi ve çabamızı anımsarsınız. Hiçbirinize yük olmamak amacıyla gece gündüz geçimimiz için çalışarak size Allah’ın Sevindirici Haberi’ni yaydık.”

1. Sel. 2:9



“Çünkü bize benzemeniz gerektiğini biliyorsunuz. Sizlerle birlikteyken düzensiz biçimde davranmadık, ne kimseden hazır ekmek yedik. Tam tersine, sizden hiçbirinize yük olmamak için emek ve çaba harcayarak gece gündüz çalıştık.”

2. Sel. 3:78



Burada elçi Pavlus ve arkadaşlarının Selanik’teki inanlılara yük olmak istemediklerini görüyoruz. Bu gerçekten bugün bile bizim için çok iyi örnek olur. Kelamın müjdecileri, Mesih’le yüz yüze gelenlerden gördüğümüz bu güzel örnek, bize aslında Hıristiyan iş ahlakının temel özelliğini çok iyi göstermektedir.[18]

Mesih İsa’nın birçok örneğinde güncel yaşamın bir parçası, özellikle işlerle ilgili parçası bulunmaktadır. Elçi Pavlus da bu konuda oldukça güzel örneklemelerde bulunmuştur. Hatta bu nedenle Timoteos’un iyi bir iş erbabı olmasını dilemektedir. Allah işi ile birlikte dünya işi inanlının kimseye muhtaç olmadan yaşamasını sağlamakta, onu halktan biri yaptığı gibi aynı zamanda Allah için iyi bir tanık olmasını sağlamaktadır. Elçi Pavlus bu konuda Timoteos’a nasıl bir öğretide bulunmaktadır:



“Onay kazanmış biri olarak kendini Allah’a sunmak için çaba göster. Utanç duyacak hiçbir şeyi olmayan, Allahsal gerçekle ilgili sözü doğru biçimde ele alan bir işçi olmayı amaçla.”

2. Ti. 2:15



İş günlük yaşamın bir parçasıdır. Allah’a onur getiren her şey Kutsal Kitap’ta belirlenmiştir. Bu doğrultuda elin emeği, alnın teri büyük bir önem oluşturmaktadır. Allah’ın hizmetinde çalışan bir hizmetlinin şöyle ya da böyle, ama kelama uygun olan yollarla ekmek parasını kazanması büyük bir önem taşımaktadır. Yeter ki, her şey Allah’a yücelik getirmek için olsun.[19] Burada şunu da tanımlamak yerinde olur. Alnının teri ile kazanmak derken Allah’ın müjdesini yaymak için oluşmuş kuruluşlar ve vakıflar vardır. Kilise de çalışmakta, alın teri ile ekmek parasını kazanmaktadır. Burada illa her kişinin kilise dışında, hizmet kuruluşları dışında bir iş araması gerekir gibi bir görüş ortaya çıkmamalıdır. Eğer kilise gerçekten güncel anlamda bir hizmetliye, bir müjdeciye gereksinim duyuyorsa, bu da alın teri ile kazanç sağlanan bir iştir ve göz ardı edilmemesi gereken önemli bir iştir.



3. İŞ DÜNYASINDA GÜNAHIN ETKİSİ



Kutsal Kitab’a göre çalışmanın kendine göre bir zevki vardır. Ama dünyadaki iş hayatına baktığımız zaman birçoklarının işlerinden memnun olmadıklarını ya da huzursuzlukların olduğunu duyuyoruz. Belki de bizler bu huzursuzluk ortamında yer alıyoruz.

Bu huzursuzluğun en büyük nedeni insanın günahlılığı, günaha düşmüş olmasıdır.[20] İş dünyası Allah’ın mükemmel dünyasına günahın girmesinden nasibini almıştır:



“Ve Ademe dedi: Karının sözünü dinlediğin, ve: Ondan yemeyeceksin, diye sana emrettiğim ağaçtan yediğin için, toprak senin yüzünden lanetli oldu; ömrünün bütün günlerinde zahmetle ondan yiyeceksin; ve sana diken ve çalı bitirecek; ve kır otunu yiyeceksin; toprağa dönünceye kadar, alnının ter ile ekmek yiyeceksin; çünkü ondan alındın; çünkü topraksın, ve toprağa döneceksin.”

Tek. 3:17-19



Günah şunları beraberinde getirmiştir:

Birinci: Allah ile insan arasındaki mükemmel ilişki yerine artık düşmanlık ve yabancılaşma var.

İkinci: Allah’ın yeri lanetlemesi insanla yer arasındaki bağı ortadan kaldırmış, her şeyin daha zor olması durumunu ortaya çıkarmıştır.[21]

Üçüncü: İnsanların kendi aralarında anlaşmazlıklar ortaya çıkmıştır. Günaha düşüşün hemen ardından kendi emekleri ile çalışan iki kardeş arasındaki büyük anlaşmazlığı çoğumuz biliyoruz. Habil’in yetiştirdiği kurban kuzusunun kabulü, Kain’i zıvanadan çıkarmıştı. Bunun sonucu olarak yeryüzünün ilk cinayeti işlendi.[22] Kutsal Kitab’ın baş sayfalarında ilerledikçe günahın etki alanının ne kadar geniş olduğunu görürüz. Oldukça etkin olan günah insanlığı kemirmeye başlamıştır. Üretilen metal ürünler artık insanın yalnızca kendi gereksinimine çare değil aynı zamanda öldürmeye de bir yol olmaya başlamıştır.[23] Lamek’in dediği gibi artık insan kendi elleri ile kendi adaletini sağlamaya kalkmıştır.

Allah’ın iş için sağladığı mükemmel yetenek artık Allah’ın istemi dışında bir yöne doğru ilerlemeye başlamıştır. İnsan artık Allah’a onur getirici işler yapmak yerine canla başla çalışarak kendine onur getirici işleri tercih etmeye başlamıştır. Babil kulesi bu durum için en güzel örnektir. Çünkü insanın istemi artık Allah’a benzemek değil, Allah gibi olmaktır.[24] Kutsal Yazılar’ın kölelik öğretilip desteklenmediği halde karşımıza kölelik ve sömürme, yani insanın insanı kullanmaya başlaması ortaya çıkmaktadır.[25]

Ne yazık ki, modern dünyamızda iş hala aynı zor, stres ve çekişme dolu bir ortamdır. Hırsların çarpıştığı, kişinin kişiyi ezdiği, işsiz kalma korkularının yaşandığı oldukça zorlu bir arenadır. Bazen böyle olmasa da işin monotonluğu, kazancın azlığı gibi birçok konu iş dünyasında kişinin mutsuz hissetmesine yeter de artar bile. Bu konuda insanların hayal kırıklığını en güzel bir biçimde Kutsal Kitab’ın Vaiz bölümünde buluruz:



“Ve hayattan nefret ettim, çünkü güneş altında yapılan iş bana kötü göründü; çünkü hepsi boş, ve yeli kavramağa çalışmaktır. Ve güneş altında çektiğim bütün emeğimden nefret ettim, çünkü onu benden sonra gelecek adama bırakacağım. Ve kim bilir, o hikmetli mi olacak, akılsız mı? Ve güneş altında kendimi hikmetli gösterip çektiğim bütün emeğim üzerinde saltanat sürecek. Bu da boş. Ve güneş altında çekmiş olduğum bütün emekten ötürü yüzreğim bir şey ummasın diye yüz çevirdim. Çünkü adam var ki, emeği hikmetle, ve bilgi ile ve muvaffakiyetle olur; fakat onda emek çekmemiş olan bir adama onu pay olarak bırakır. Bu da boş, ve büyük kötülük. Çünkü bütün emeğinden, ve güneş altında emek çeken yüreğinin çabalamasından adama ne var? Çünkü hep günleri ancak dert, ve emeği kederdir; geceleyin bile yüreği rahat etmez. Bu da boş.”

Vaiz 2:17-23



Günahın girmesi ile birlikte artık işin doyum ve sevinci kısmen kaybolmuş görünmektedir. Ama Kutsal Kitap özellikle Allah krallığının kurulması ile bu durumun değişeceği müjdesini vermektedir. Böylelikle iş konusunda da umutsuz değildir:



“Ve evler yapacaklar, ve oturacaklar; ve bağlar dikecekler, ve meyvasını yiyecekler. Onlar bina edip de başkası oturmayacak; onlar dikip de başkası yemiyecek; çünkü kavmımın günleri ağacın günleri gibi olacak, ve seçtiklerim kendi ellerinin işini eskitecekler. Boy şeye emek vermiyecekler, ve felaket için doğurmayacaklar; çünkü kendilerile beraber onlardan çıkanlar RABBİN mubareklerinin zürriyetidir.”





Yşa. 65:21-23




Mika peygamberde silah üretiminin olmayacağı bir dönemin geleceği müjdesini görüyoruz. Bütün karmaşalar bitecek ve insanlık artık yalnızca iyi olanın ardından koşacak:



“Ve çok kavmlar arasında hükmedecek, ve uzakta olan kuvvetli milletler hakkında karar verecek; ve kılıçlarını sapan demirleri, ve mızraklarını bağcı bıçakları yapacaklar; millet millete karşı kılıç kaldırmayacak, ve artık cengi öğrenmiyecekler. Fakat herkes kendi asması altında, ve kendi incir ağacı altında oturacak; ve onları korkutan olmıyacak; çünkü bunu ordular RABBİNİN ağzı söyledi.”





Mika 3:45




İşte Kutsal Kitab’ın Allah’ın krallığı dönemine bakışı ve bu dönemde işleyen insanların durumu. Bütün uyumsuzluklar, bütün olumsuzluklar tamamen uyum ve olumluluklar haline döndürülmektedir. Allah’ın iş dünyasının beklentisi huzur, esenlik, uyumdur.





İŞ DÜNYASINDA İMANLININ DAVRANIŞLARI




İş dünyası hayatımızın oldukça önemli bir kısmını kapsamaktadır. Bu nedenle iş tavır ve davranışlarımız büyük önem taşımaktadır. M.Ö 2000 yılından M.S 100 yılına kadar Akdeniz dünyasını değerlendirirsek genelde insanların tarıma dayalı ve aileleriyle birlikte çalıştıkları bir iş dünyasına sahip olduklarını görüyoruz. Bunun yanı sıra küçük ticaret uğraşları da yadsınamayacak kadar çoktur. Kutsal Kitap’taki iş konusundaki örnek ve öğretiler o günlerin şartlarına hitap ettiği gibi bugünkü çağdaş dünyanın iş dünyasına da uymaktadır. Aslında ilk bakışta o dönemin küçük aile işleri ile, az sayıdaki insanların bir arada bir şeyler üretmeleri şimdiki şirketlerin çalışmalarından oldukça farklı görülebilir. Ama temelde yine bir çok ortak nokta bulunmaktadır. Şimdi büyük fabrikalarda, şirketlerde binlerce işçi çalışmakta, bu işçilerin haklarını korumak için yine sistem içinde sistemler kurulmaktadır. Böylesine dev bir gelişim içindeki iş dünyasında büyük esnaf ya da küçük esnaf olalım acaba bir Hıristiyan olarak bize düşen iş ahlakı nedir? Bir Hıristiyan olarak iş yerlerimizde nasıl olacağız, nasıl davranacağız? Bu sorulardan hareketle konuyu iki ana başlık altında işleyebiliriz:



1. İNANLI BİR İDARECİ YA DA İŞVERENİN DAVRANIŞLARI



Antik çağda kölelik oldukça yaygındı. Kutsal Yazılar’da kölelere karşı inanlı efendilerin nasıl davranacağı konusu belirgindir. Kutsal Yazılar’a baktığımızda antik çağın kölelik konusuna bakışından çok daha farklı bir bakış açısını görürüz. Günümüzde bazı inançlar kölelik konusunda ilk kez kendi inançlarının çözümler önerdiğini söylemektedirler. Oysa Kutsal Kitap bu inançlardan çok daha önceleri bu konuya değinmiş. Öncelikle kölelerin birer insan olduğu noktasından hareket ederek köle sahibi inanlıları bu noktada dikkatli olmaya, kölelerine insan muamelesi etmeye davet etmiş, köleliğin kaldırılması için temelde önemli değişikliklerin yerleşmesine yol açmıştır. Bu noktada sürekli kölelerden bahsetmemiz işçilerin köle mi olduğu ya da buna denk mi tutulduğu şeklinde bir düşünceyi aklımıza getirmemelidir. Burada antik çağda kendi yönetimi altındakilere davranış denince akla en yaygın sınıf olan köleler geldiği için işçi işveren ilişkisi Allah’ın bakış açısında bu noktadan başlamaktadır. Buna göre bir idareci ya da işveren şöyle bir davranış içinde bulunmalıdır:



a) Kendi işçilerine sevgi ve saygı beslemelidir

İnsanlar ister köle, ister işçi, işveren gibi insandırlar. Her şeyden önemlisi bu kitapta defalarca belirttiğimiz gibi Allah benzeyişinde yaratılmış bir insandır. Antik dönemde ancak İsrail oğulları tarafından kölelere insaflı bir biçimde davranılmıştır. Oysa diğer toplumlar aynı davranışı göstermemişlerdir. Allah bu konuda bir takım düzenlemelerde bulunmuştur. Aslında Allah insanın insana köle olmasını daha başından beri kabul etmemektir.[26] Öte yandan insanların oluşturdukları bu sistem altında kalmış kişileri korumak istemektedir. Özellikle Allah’ın halkından olan bir kişinin köle tutulmasının en fazla altı yıl sürmesine izin verdi, sonra bu kişinin serbest bırakılmasını istemektedir.[27] Bu kişi bırakıldıktan sonra da kendisine bir miktar mal ya da para verilmesi gerekmektedir. Böylelikle kişi kendi başına yaşamayı başarabilecektir.[28] Bütün bu davranış örneklemelerinde karşıdaki kişinin bir insan olduğu fikrinin temel olması vardır.

Günümüzde bir imanlı yönetici ya da işveren için önemli olan Allah’ta bulduğu sevgisini kendi işi için çalışan insana sunabilmesidir. İş ortamı karşılıklı sevgi, saygı ve güvenle çok daha insancıl bir düzeye ulaşır. Allah insanın çalışmasını istemektedir. Allah idarecileri ve idare edilenleri belli yerlere koymuş ve onların işlemelerini istemektedir. Bu bağlamda herkes Allah’ın sevgi ile üzerine düşeni yaparsa, Allah’ın krallığının iş ortamının tadına varmış olur.



b) İşçiyi ezmemeli ve ona haksız muameleden kaçınmalıdır

Elinde yetki olan kişi eğer ahlak değerleri yüksek değilse bu yetkisini olumlu bir yönde hiç kullanmayacaktır. Eski Antlaşma’ya baktığımızda hem hizmetlilerin, hem işçilerin hem de kölelerin Sebt gününü kutlama hakkına sahip olmaları gerektiğini görebiliriz:[29]



“Altı gün işliyeceksin, ve bütün işini yapacaksın; fakat yedinci gün Allahın RABBE Sebttir, sen ve oğlun ve kızın, kölen ve cariyen ve hayvanların, ve kapılarında olan garibin, hiç bir iş yapmıyacaksın;”





Çık. 20:9-10




Günümüzde birçok işyerinde kişiler çok fazla çalıştırılmaktadır. Çalıştırıldıklarının karşılığını da alamamaktadırlar. Mesai saatler bütün bu işyerlerinde belirlendiği halde işverenlerin bir kısmı bu konuda hassas değildirler. Oysa çalışan kişinin de aynı kendisinin olduğu gibi bir ailesi ve sorumlulukları vardır. Mesih’te olan bir işveren bu konuda oldukça hassas olmalıdır. İş zamanı iş, tatil zamanı da tatillere dikkat etmeli. Eğer çalışanlar ekstra zaman harcıyorlarsa, o zaman bu harcanan zamanın değeri ne ise çalıştırılana ödenmelidir. Aksi takdirde imanlı bir idareci ya da işverenin dünyadaki birçok işverene benzemesi kaçınılmazdır.

Birçok işyeri derken zaman zaman bunların istisnası görülmekle birlikte böyle davranışları sergileyen çok sayıda örnekler vardır. Özellikle gazetelerden de takip edebildiğimiz gibi kadın çalışanların durumu daha da zordur. Cinsel taciz zamanımızda bir salgın hastalık gibi birçok işyerini etkisi altına almıştır. Bu noktada Hıristiyan idareci ve işverenlerin çok daha fazla hassas olmaları gerekmektedir. Hiçbir Hıristiyan idareci bir bayan çalışanıyla yanyana ya da yalnız başına kalmamalıdır. Şeytan gümürdeyen arslan gibi bütün insanlığın başına musallat olmuştur. Özellikle Mesih’teki insanların düşmesi için elinden geleni yapmak istemektedir.

Kendin için istemediğini bir başkası için istememek Hıristiyan inancının şiarlarından biri olduğuna göre yaşam riski olan, çok zorlu işler için işçileri gözü kapalı kullanmak da yine Hıristiyan bir idareci için düşünülemeyecek bir davranıştır. Bir Hıristiyan kendi hizmetinde çalışanları sevip sayan, onları kendi kardeşleri gibi gören, onların haklarını koruyan ve elinden geldiğince onlara yardımcı olan bir ağabey, bir baba gibi olmalıdır.



c) Ücretlerini tam olarak ödemelidir

Toplumumuzda birçok kişi kendisini dürüst olarak ilan etmektedir. Bunların bazıları da işverenlerdir. Aslında bu işverenlerin işyerlerindeki personellerinin maaş durumlarına bakarsak, bu kişilerin kendileri hakkında iyi ya da kötü bir kanaatte bulunmamızı sağlayacaktır. Bugün işçinin aile durumu: çocukları, ev kirası, sağlık durumu, hiç göze alınmamaktadır. Yalnızca toplumda genel maaş düzeni neyse ona göre maaş verilmektedir. Birçok özel şirket milyonlarca dolarlık işler yapmasına karşın bu kazancın sağlanması için gecesini gündüzüne katıp çalışan birçok emekçinin tam karşılığını vermemektedir. Hıristiyan işveren için bu oldukça önemli bir konudur. Kendisi tokken muhtaca “git, Allah versin” demek, “senin için dua ediyorum” demek artık bayatlamış ve sırf kişinin dünyasal yanını göstermektedir. Eğer çalışan gerçekten canla başla çalışıyorsa, Hıristiyan bir işverenin yapacağı şey bu işçisini kucaklayarak kimseye muhtaç olmadan yaşamasını sağlamaktır:



“Kardeşlerinden olsun, yahut memleketinde şehirlerinin içinde olan kendi gariplerinden olsun, düşkün ve fakir ücretliyi sıkıştırmayacaksın; onun ücretini gününde güneş batmadan vereceksin(çünkü düşkündür ve yüreği onu özler) yoksa sana karşı RABBE feryat eder, ve senin için suç olur.”

Tes. 24:14-15



“Vay o adama ki, evini haksızlıkla, ve odalarını adaletsizlikle bina eder, komşusunu boşuna çalıştırır, ve ücretini ona vermez.”





Yer. 23:13




Özellikle Yakup’ta işçisinin hakkını ödemeyen zenginlere önemli bir uyarı bulunmaktadır:



“Bakın, tarlalarınızdan ürün devşiren emekçilerden ustalıkla alıkoyduğunuz emek karşılığı bağırıyor. Biçicilerin çığlığı “Ordular Rab’binin kulaklarına ulaştı. Şu dünyada yaşamın tadını çıkardınız ve zevke eğlenceye daldınız. Kesim gününe hazırlanıyormuş gibi yüreklerinizi semirttiniz.”

Yak. 5:45



Burada da görüldüğü gibi olay yalnızca işçinin hakkının verilmesiyle bitmemektedir. Çalışanın sigortası, sosyal haklarını da sağlamak önemlidir. İş verenin ekonomik şartları düzgünse, “ülke şartları bu kardeşim” deyip çalışanın geçinemeyeceği miktarda bir para vermesi aslında acımasız bir davranıştır. Buradaki nokta çalışanın hakkını tam olarak alması, yaşam şartları içinde geçimini sağlayabilmesidir. Mesih İsa işçinin kendi ücretini hak ettiğini söylemektedir. Saatlerce çalışmanın bedeli beş ise bunu üç olarak belirlemek ya da herkes üç alıyor diye aynı haksızlığı bizim de yapmamız demek Hıristiyan öğretisini algılamadığımızın bir göstergesidir.[30] Elçi Pavlus’un Eski Antlaşma’dan örnekler vererek Allah hizmetinde bütün gün çalışan bir hizmetlinin de ekmeğini bu hizmetten yemesi gerektiğini öğretmektedir.[31] Günümüzde bazı şirket sahipleri kendi çalışanlarını kazançlarına ortak etmişlerdir. Böylelikle bu çalışanların hizmetleri çok daha etkindir, çünkü şirket onların şirketidir. Bu durumda canla başla çalışırlar. Görüldüğü gibi Hıristiyan ahlakı iş konusunda çalışanını düşünmek herkesin hakkını gözetmek için elinden geleni yapmaktadır.

Eyub da bu konuda idarecileri uyarıcı bir şekilde konuşmaktadır:



“Eğer benimle çekiştikleri zaman, kölemin ya cariyemin davasını hor gördümse, Allah ayağa kalkınca ne yaparım, Ve yokaladığı zaman ona ne cevap veririm? Beni ana karnında yaratan onu da yaratmadı mı? Ve rahimde bize şekil veren bir değil midir?”





Eyu. 31:13-15




Özellikle “Beni ana karnında yaratan onu da yaratmadı mı?” sözlerine dikkat etmek gerekir. Bu sözlerde Eyub’un köle ve cariyelerin, bugünkü dünyamızda ise çalışan kesimin aynı idareciler gibi birer insan olduklarına dikkatleri çekmektedir. Böylelikle idarecilerin kendi hizmetlerinde bulunan insanları hor görmemelerini öğretmektedir.

Kutsal Kitap öğretisinde idareci, yöneten kendi hizmetindeki kişileri insan kardeşi olarak görmek zorundadır. Bu kişileri “komşusunu sevmekle” zorunlu olduğunu unutmadan değerlendirmek ve onlarla ilgilenmekle yükümlüdür. Bu Hıristiyan iş ahlakının bir temelini oluşturur: insana insan gibi bakmak, insan gibi davranmak ve Allahsal yaşam tanıklığını her ortamda yaşamak.



2. ÇALIŞAN BİR KİŞİ OLARAK İNANLININ DAVRANIŞLARI



Yukarıda Hıristiyan bir işverenin bir imanlı olarak iş hayatında kendi çalışanlarına karşı tutumunun ne olması gerektiğini inceledik. Gerçekten imanlı bir işverenin sorumlulukları büyüktür. İmanlı çalışanın sorumluluğu da büyük, çünkü yalnız işveren ya da çalışan için değil, bütün inanlıların yaşam içindeki bütün davranışları Mesih’le ve Mesih’e yönelik davranışlardır. Bu da oldukça büyük sorumluluk demektir.

Günümüzde bazı çalışan işyerinde kendine düşen sorumluluklarını tam olarak yerine getirmemektedir. “Nasıl olsa işverenim hakkımı vermiyor” ya da “nasıl olsa birçokları kaytarıyor, ben de kaytarsam ne olur” gibi düşüncelerle görevlerini yerine getirmemektedirler. Oysa Allah’ın evladı olan bir imanlı için ücreti yetersiz olsa bile, işyerinde çalışmasının karşılığını görmese bile, Mesih’e hizmet eder gibi hizmet etme sorumluluğu vardır.

Elçi Pavlus imanlı efendilerin sorumluluklarını hatırlatırken, imanlı çalışanların da sorumluluklarını hatırlatmıştı:



“Uşaklar, Mesih’e uyuyormuş gibi, korku ve titremeyle, gönülden dünyasal efendilerinizin buyruğuna uyun. İnsanların gözüne girmek için değil, Allah istemini yürekten yerine getiren Mesih uşakları gibi yapın bunu. İnsanlara hizmet eder gibi değil, iyi niyetle Rab’be uşaklık eder gibi davranın. Bilirsiniz ki, ister köle, ister özgür olsun herkes yaptığı yararlı işe yaraşan karşılığı Rab’den alacaktır.”





Ef. 6:58




Bu bölümde öğretilen oldukça ince bir iş ahlakı vardır. Allah’ın öğretisi iki tarafı birbirine çok uyumlu bir biçimde yaklaştırmaktadır. Büyüğün küçüğü sevmesi, küçüğün büyüğü sayması gibi. Burada iki taraf Allah tarafından özel olarak eğitilmeye çalışılmaktadır. Aynı zamanda bir dürüstlük prensibi de yerleştirilmektedir. Bugün dünyanın birçok iş dalında yöneticilerin korkusuna çalışan hizmetliler bulunmaktadır. Ancak yöneticiler etraflarındayken daha iyi çalışırlar; kimse yokken bu kişilerin çalışma kapasiteleri düşüktür.

Oysa bir Hıristiyanın korkusu insanlardan değil, Allah’tandır. Bu anlamda başında işvereni olsa da olmasa da, işveren kendisine iyi davransa da davranmasa da imanlı bir çalışan elinden geleni yapmakla sorumludur. İmanlının amacı Allah’a yücelik getirmek, O’nun istemini yerine getirmek, elinden geldiğince Allah’a yaraşır bir tanıklıkta bulunmaktadır.

Bazen Mesih İsa’ya iman etmiş işverenler altında çalışan imanlılar bu durumu kendi çıkarları doğrultusunda kullanmak isterler. Daha az gayretle çalışırlar, nasıl olsa Mesih İsa’da biriz, eşitiz diyerek işlerine gereken önemi vermezler. Oysa bu iman hayatları için teşvik verici bir davranış değildir:



“Boyunduruk altındaki uşaklar efendilerini tam saygıya yaraşır saysınlar. Öyle ki, Allah’ın adı ve Mesih öğretisi kötülenmesin. Efendisi inanlıysa, uşak onu önemsemezlik etmesin. Çünkü kardeştirler. Tersine, daha iyi hizmet sunsun. Çünkü olumlu hizmetten yararlananlar inanlıdır ve sevilen kişilerdir. Bunları öğret ve öğütle.”

1. Ti. 6:13



Burada net bir öğreti vardır. İmanlı bir çalışan, kendi yöneticisinin imanlı olmasından istifade etmeye, onun yumuşak huyluluğundan, alçakgönüllülüğünden kendine pay çıkarmaya kalkışmayacaktır. Bu İncil’in öğretisinde kesinlikle yapılmaması gereken bir davranıştır. Yöneticilerin çalışanlarının geçimlerini sağlamak, onların korkudan uzak, azarlamadan, eziyetten uzak bir hizmet sunmalarına ortam hazırlamak gibi sorumluluklarına karşın, çalışanların da canla başla çalışarak karşılık vermeleri istenmektedir. İncil’in bu öğretisinin iş dünyasına katkısının ne olabileceği herhalde bu satırlar okunurken bile net olarak görülmektedir.

Eğer yöneticiler, müdürler, patronlar Mesih İsa’ya inanmayan kişilerse, o zaman Rab’be hizmet eder gibi hizmet eden imanlı bir çalışan Allah adına çok güzel bir tanıklık sunmuş olacaktır. Kısacası iyi bir iş yapmak bir imanlının her yerde ve her durumda üzerinde bulunan sorumluluğudur. Elinden gelenin en iyisini yapabilme gücü. Bu güç ancak Allah kelamına canla başla sarılabilen bir kişinin yapabileceği bir şeydir:



“Uşaklara her konuda efendilerine bağımlı olmalarını bildir. Beğenilir hizmet sunsunlar, karşı çıkmasınlar. Hiçbir şey aşırmasınlar. Her bakımdan lekesiz bağlılık göstersinler. Böylece, kurtarıcımız Allah’ın öğretisini her alanda çekici kılsınlar.”

Tit. 2:9-10



Birçoğumuz farkında olmadan da kendi iş hayatımızda kötü örnek oluşturabiliriz.

a) Belki işyerine geç gitmeyi, çalışmalarımıza geç başlamayı adet edinmiş oluruz. Böyle yapmakla hiçbir şekilde kimseye zarar vermediğimizi, nasıl olsa kimsenin bundan pek haberi olmadığını düşünürüz belki. Eğer yöneticiler etrafta yoksa mesai saatimizi bitirmeden işten ayrılırız. Ya da misafir bahane ederek öğle aralarını kendi yararımıza uzattıkça uzatırız. Bu ve benzeri hareketlerde bulunuyorsak demek ki işten kaytarmak için her fırsatı değerlendiren bir kişiyiz. Oysa burada yapılan iş zamanından bir miktarı çalmaktır ve yukarıda verilen ayetler doğrultusunda Allah isteminin dışındadır.

b) Nasıl olsa işyerimiz ödüyor diye gerekli gereksiz telefonlar etmeyi adet edinebiliriz. Hatta bu telefonların büyük bir çoğunluğunu kendi gereksinimlerimiz için de kullanıyor oluruz. Bu işyerinin bütün malzemeleri için de geçerli olabilir fakslar, kalemler, kağıtlar ve benzeri ofis malzemelerinin kullanımı. Bu noktada yine Allah istemi dışına çıkmış oluruz. Aslında bu kendi işyerimizin parasını kendi yararımıza kullanmak anlamına gelmektedir.

c) Bazen de yalnızca yöneticilere yaranmak için kendimizi etkinmiş gibi gösterebiliriz. Oysa gerçeği kendimiz çok iyi biliriz. Yaptığımız işler yalnızca bir göstermeliktir. Gerçekte yaptığımız iş üstün körüdür.

Görüldüğü gibi yukarıda sıraladığımız üç ayrı uygulama da bizi şöyle ya da böyle ilgilendirmektedir. Çünkü çalışma ortamlarımızda çoğu zaman bizim davranışlarımızda da bu konulara kayma görülmektedir. Ama Allah çocuğu olduğumuz unutulmamalı ve Allah’ın önümüze koyduğu iş ahlakı işin hiçbir noktasında unutulmamalıdır. Zaman zaman haklı nedenlerden ya da bazı gereksinimlerden ötürü yukarıda anlatılan hatalar yapılmış olsa bile bir Hıristiyanın özü sözü bir dürüst bir kişi olarak büyük bir gayretle kelamın öğretisi doğrultusunda yürümesi gerekmektedir. O en iyi işverenlerden biri olması gerektiği gibi, en iyi çalışan, en iyi işçi de olmalıdır.



3. İŞVEREN – ÇALIŞAN ARASINDAKİ İLİŞKİ



Burada özellikle iki tarafı imanlı olarak değerlendirirsek karşılıklı sevgi ve saygının temel prensip olması gerektiği gözlemlenmektedir. Doğrusu iki taraf inancın getirdiklerini kendi çıkarlarına bir hak saymamalıdırlar. Çünkü amaçları Allah’a yücelik getirmek, Allah’ın buyruklarına uygun bir yaşam sergilemektir. Bu bağlamda iki taraf da aslında yeterince birbirine bağlıdırlar. Ama herkes kendi üzerine düşen görevi de tam olarak yerine getirmelidir. İşveren işçisini gönülden anlamaya, hakkını vermeye çalışacağı gibi aynı zamanda işçisinden de o işin yapılmasını bekleyecektir. İşçi de kendi geçimini sağladığı, yaşamına anlam katan ve Allah buyruğu olan çalışma olanağını iyi değerlendirip işine dört elle sarılmak zorundadır. Zaten bu çerçevede böyle bir iş yerinde sorun çıkması çok nadir görülecek bir olaydır. Sorun bile çıksa çıkan sorunlar yine karşılıklı sevgi ve saygı sınırları içinde hallolacaktır.





İŞE İLİŞKİN KONULAR




İş konusunda karşımıza çıkan birçok soru ve konu vardır. Şimdi bunlardan bazılarına bakalım:



1. KUTSAL KİTAP KÖLELİĞİ DESTEKLER Mİ?



Çağımızda İncil’i okuyan bazı kişiler elçi Pavlus’un neden efendiköle ilişkisinden bahsettiğini merak ederler. Bilindiği üzere bu uygulama o dönemde dünyanın birçok bölgesinde etkindi. Birçok evde kölelerle karşılaşmak mümkündü. Aslında kölelerin bazıları sürekli ailenin ilişki içinde olduğu bir kişi olarak görülmekteydi. Roma İmparatorluğunda kölelik olayı o kadar yaygındı ki, her özgür kişiye karşılık beş köle bulunuyordu. Bu nedenle kölelik oldukça hassas bir konuydu. En ufak bir durum onların ayaklanmasına neden olabilirdi. Hatta bir ara kölelere ayırt edici giysi giydirilmesi konusu gündeme gelmiş ve sırf bu isyan korkusundan konu gündemden kaldırılmıştı.[32]

Hıristiyan inancının yayılmaya başladığı bu dönemde özellikle Roma kölelik konusunda oldukça hassas bir politika izliyordu. Hıristiyan inancı köleliğe karşı olan söylemini çok net bir biçimde dile getirseydi, Roma tarafından çok daha büyük bir baskıyla karşılaşacaktı. Ama İncil’e göre zaten köleliğe yer vermeyecek kadar kesin ve net öğretişler bulunuyordu. Bu öğretişler yeterince kabul gördükten sonra kölelik adım adım ortadan kaldırılacaktı. Aslında aklı başında kelama kulak kabartan toplumlarda bu gözlemlendi. Ama Roma’nın bu konuya eğildiği bir dönemde imanlılar köleefendi ilişkilerinin düzenlenmesi konusunda net söylemler dile getiriliyordu. İnsanların alışkanlıklarının kolay bir biçimde ortadan kalkmadığını güncel yaşamımızda görüyoruz. Ama kötü olan alışkanlık ve uygulamalar için gerekli prensip ve ortam düzenlemelerini yaparsanız, sorunun köküne ulaştığınızı görüyorsunuz. İşte Mesih inancı da bir çok konuya yaklaşımında olduğu gibi bu konuya da böyle yaklaştı.

Elçi Pavlus’un kimi köle efendi ilişkisinden hiç hoşnut olmadığını efendileri imana yakışır bir yaşama çağırırken kullandığı cümlelerden anlayabiliyoruz. Efendilerinin kendi emirlerindeki köleler gibi Mesih İsa’nın köleliğine çağırması oldukça net bir görüştür. Efes ve Kolose’deki efendilerin iman hayatları için öğretilerde bulunurken, kölelerine çok dikkatli davranmaları, kendilerinin de Mesih’in kölesi olduklarını unutmamaları gerektiğini dile getiriyordu. Eğer kölelerine kötü davranırlarsa, gerekli yargının üzerlerine kendi efendileri olan Mesih İsa tarafından geleceğini gözlerinin önüne seriliyordu.

İşte, bütün bu öğretişlerden elçi Pavlus’un kölelik yandaşı olmadığını görüyoruz. İlk etap olarak inanan efendiler inanmayan efendilerden oldukça açık bir biçimde ayrılıyorlardı. Bu ayrılıkları kölelerine davranışlarından tutun da günlük yaşamın içindeki bir çok yaşam biçimini kapsıyordu:



“Siz, efendiler de onlara eşit tutumla davranın, gözdağı vermeyi bırakın. Hem onların, hem sizin Efendi’nizin göklerde olduğunu ve O’nun katında adam kayırıcılığı bulunmadığını bilirsiniz.”





Ef. 6:9




“Siz, efendiler uşaklarınıza adalet ve eşitlikle davranın. Unutmayın ki göklerde sizin de efendiniz var.”

Kol. 4:1



Özellikle elçi Pavlus’un arkadaşı Filimon’a kölesi Onisimos için mektup yazması bu konuda İncil öğretişine çok çarpıcı bir örnek oluşturmaktadır. Onisimos Filimon’un kölesiydi ve kaçmıştı. Daha sonra Mesih İsa’ya iman etti. Bu nedenle elçi Pavlus Filimon’a Onisimos’u bağışlaması ve yeniden kabul etmesi için bir mektup yazdı. Ama bu mektuptaki ilginç taraf Onisimus’u Rab’de kardeş olarak yeniden eve kabul etmesini istiyordu.[33]

Aslında burada oldukça radikal bir öğreti görüyoruz. Elçi Pavlus bununla da kalmamıştır. Bu radikal öğretisinin de ötesinde radikal öğretişleri vardır:

“Çünkü Mesih İsa’ya iman yoluyla hepiniz Allah’ın çocuklarısınız. Çünkü Mesih’le birleşmek üzere vaftiz edilenleriniz Mesih’i kuşandınız. Öyle ki, Yahudi ile Yunanlı, köle ile özgür, erkek ile kadın arasında hiçbir ayrım yoktur. Çünkü hepiniz de Mesih İsa bağlılığında birsiniz.”

Gal. 3:26-28



“Burada ne Yunanlı var, ne Yahudi, ne sünnetli, ne de sünnetsiz. Barbar, İskit, köle, özgür yok! Burada Mesih her şeydir, her şeyi kapsayandır.”

Kol. 3:11



“Çünkü tek Ruh’ta hepimiz ister Yahudi, ister Yunanlı, ister köle, ister özgür olalımbir tek bedene vaftiz edildik. Ve hepimiz tek Ruh’la doldurulduk. “

1. Ko. 12:13

Bu ayetler o dönem düşünülürse çok ileri sözlerdir. Mesih İsa’yı kurtarıcı ve Rab olarak kabul eden bir köle, dünyasal ayrımcılıklardan artık azad olmuş demektir.[34] Bu iki kardeş bir arada oturup dertleşebilirler. Sonra kendi rollerine devam edebilirler. Aslında her biri günahkardır. Zaten Mesih İsa bu nedenle haç üzerinde ölmüştür. Bu anlamda Hıristiyan toplumunda bir ayrım söz konusu bile edilemez. Çünkü Hıristiyanlığı’na göre her yaradılmış insan Allah benzeyişinde yaratılmıştır.[35] Allah benzeyişindeki her insanın çok özel bir değeri vardır.

Ama İncil inancını benimsemedikleri halde kendilerine Hıristiyan diyen bazı insanlar kölelik olayını yüzyılımızın içine kadar sokmayı başarmışlardır. Afrika’dan batı medeniyetlerine taşınan yüzlerce, binlerce insan köleleştirilmiş ve renginden ya da ırkından ötürü aşağılanıp durmuşlardır. Hatta yakın zamana kadar bazı kiliseler bile bu ayrımı etkin bir biçimde uygulamışlardır. Bu davranışlar kesinlikle İncil’e aykırıdır.

İngiltere’de köleliğe son noktanın konulması samimi bir Hıristiyan olan William Wilberforce’un diğer imanlı politikacılarla birlikte yaptığı girişimler ile son bulmuştur. Bugün insanlar arasında birbirini aşağılama, birbirini köleleştirme, sömürme, kötüye kullanma gibi olaylar bitmiş değildir. Yani Mesih İsa’ya yürekten iman eden Allah çocuklarına çok büyük görevler düşmektedir. Köleliğin Allah tarafından kabul edilmez bir gerçek olduğu uygun olan bir dille anlatılmalı ve bu konuda üzerimize düşen sorumluluklar yerine getirilmelidir.





2. ALLAH GÖZÜNDE BAZI MESLEKLER BAZI MESLEKLERDEN DAHA MI ÖNEMLİDİR?



Her mesleğin kendine göre özellikleri vardır. Yine de bir hastaneyi hastane yapan içindeki bütün personelidir. Bu aşçısından memuruna, doktorundan hemşiresine kadar bir bütündür. Her insan Allah benzeyişinde yaratılmış olduğu için önemlidir. Bu bağlamda insanın kendi kazancını kazanmak için gösterdiği çaba önemlidir. İşin Kutsal Kitap çerçevesinde ahlakı temelleri sarsmayan, başkalarının haklarını gasp etmeyen iş olması önemlidir. Bu ilkeler göz önünde bulundurulduktan sonra kapıcılıkla, şirket sahibi olmak arasında maddi olanaklar dışında başka bir fark yoktur. En azından Allah gözünde, Kutsal Kitap nazarında fark yoktur. Özellikle yönetici konumunda bulunan kişilerin kendi çalışanlarını aşağı görmesi tehlikesine karşı inanlı yöneticiler çok dikkatli olmalıdırlar. Kutsal Yazılar’a göre çalışma Adem’e verilen buyrukla başlamıştır:



“Ve RAB Allah adamı aldı, baksın ve onu korusun diye Aden bahçesine koydu. “

Tek. 2:15



Burada Adem’e verilen rol oldukça ilginçtir. Hem bahçeye bakacak, hem de onu koruyacaktır. Yani hem bahçenin işçisi hem de bahçenin sorumlusu olmuştur. Bir fabrikanın hem işçisi hem de yöneticisi gibidir. Burada iki iş de Allah önünde önemlidir.



3. BİR İNANLININ YAPMAMASI GEREKEN

İŞLER VAR MI?



Aslında ilke oldukça nettir. Kutsal Kitap’ta temellenmiş olan Hıristiyan yaşam tarzı ve algılarına aykırı olabilecek her iş inanlının yapmaması gereken iştir. Örneğin: kumarhanelerde çalışmak. Kumar olayı Kutsal Kitap tarafından yasaklanmış şans oyunlarıdır. Allah’ın hoşlanmadığı kumarı oynatan yerlerde görev almak doğrudan inanlının bu işle kendisini haşır neşir etmiş olması, bu oyunlara yardımcı olması söz konusudur. Bu nedenle inanlının bu ve benzeri işlerde çalışmaması gerekir. İnsanları köle gibi pazarlayan, insanlara kötü mallar üretip satan, insanları zehirleyen, kısacası Allah’ın yoluna aykırı bütün işyerleri ve bu gibi işverenlerle çalışmak bir Hıristiyan için söz konusu bile edilmemelidir. Hıristiyanlığın ilk yıllarında gladyatörlük gibi sürekli gösteri için dövüşmek zorunda kalınan, gerektiğinde kan dökmesi gereken işler Hıristiyanların uzak durdukları işlerdendi. Günümüzde insanların yok edilmesine yarayan aletlerin üretildiği silah fabrikalarında da çalışmak aynı şey. Yaptığım işlerde Allah Sözüne uygunluk esas olmalı, insanların zararına değil, yararına olan işler kıstas olarak ele alınmalıdır. Bu noktada bazı soruları yanıtlamak belki işimizi biraz daha kolaylaştıracaktır.



a) Eğer yaptığımız iş başkalarının mahvına, acı çekmesine neden oluyorsa?

Yaptığımız iş öldürme amaçlı silahların üretildiği, bu silahların satışının yapıldığı, reklamlarının yapıldığı bir iş mi? Eğer böyleyse bir Hıristiyan olarak böyle bir iş içinde bizim yerimizin olmaması gerektiği kesindir. Acaba çalıştığımız fabrika insanların zararına olabilecek bazı kimyasal maddeler mi üretiyor? Bu da yukarıdaki durumdan farklı değildir. İnanlının başkalarına zarar verebilecek üretimler yapan hiçbir müessesede çalışmaması gerekir.



b) Çalıştığımız iş eğer başka insanların fizikselliklerini öne çıkarıyor, bir anlamda insanın bedenini kullanıp satış yapmaya çalışıyorsa?

Özellikle bazı şirketler, reklamcılar kadınları öne çıkararak üretimlerini halka satmaya çalışmaktadırlar. Kadınları özellikle cinsellik alanında öne çıkartan firmalar ve bu tarz reklam şirketleri ile de çalışmak yine bu kişilerin zihin altındaki kirliliklerine ortak olmaktan başka bir şey değildir. Reklamcılık önemli bir iştir, bu işi hakkıyla yapan ve cinsellik yerine malın kalitesine güvenerek yola çıkan birçok şirket vardır. Bu şirketler ciddi bir hizmeti yerine getirmektedirler. Bazı firmalar ise halkı özellikle çılgınca bir harcama alanına sokmaya çalışmaktadırlar. İnsanların zayıflıklarından yararlanmaya çalışan, cinselliği, lüksü, harca sonra ödersin gibi taktikleri öne sürerek insanları doğrudan ziyade hayale ve dolayısıyla güç duruma iten işlerde çalışmak da yine bir Hıristiyana pek yakışmamaktadır. Görüldüğü gibi bu iş alanları sayılmaya başladıkça Hıristiyanlar için iş alanı ne denli daralmaya başlar. Ama yine de milyonlarca insan, milyonlarca meslek erbabı alnının teri ile dürüst, Allah’ın onayladığı işleri yapmaktadır.



c) İş topluma olumlu bir şeyler bırakıyor mu?

Bugün doktorlar gibi, hemşireler gibi birçok meslekte hizmet veren kişiler kendi çıkarlarının çok ötesinde toplum hizmetinde büyük ödünler vererek çalışmaktadırlar. Polisler toplumumuzu korumak için kendi canlarını ortaya koymaktadırlar. Karşılığında çok büyük ücretler almadan çalışan birçok devlet memuru, fabrikasını yöneticilerinden daha çok seven işçiler vardır. Bütün bunlara baktığımızda topluma olumlu izler bırakan işlerin neler olabileceği nettir.

Gece kulüpleri, striptiz salonları, genelevler gibi cinselliğin pazarlandığı birçok müessesenin topluma olumlu katkılarının bulunmadığı açıktır. Kumarhaneler, batakhaneler ve benzeri yerler hep toplumu olumsuz noktalara götüren yerlerdir. Oysa sanat ve kültür etkinlikleri, tiyatrolar, kaliteli filmler, birçok aklı başında müzisyenler, orkestralar topluma, Türk kültürüne çok olumlu izler bırakmaktadırlar. Toplumumuzun ilerlemesi için her adımda onların etkileri bulunmaktadır. Demek ki, bazı işler gerçekten toplum için çok büyük katkı demektir, bazı iş alanları ise toplumu ve toplumu oluşturan bireyleri batağa çeken, onların yararına değil, zararına çalışan işlerdir.



d) Çalıştığım işin içinde doğru olmayan bir şeyler var mı?

Bazı meslek dalları topluma çok şeyler verse de rüşvetle iç içe girmiştir. Doğruluk ve dürüstlük artık aptallıkla eş anlama gelmiştir.[36] Bu noktada Allah adamının düşünmeye başlaması gerekir. İş gerçekten doğru ve dürüst bir biçimde layıkı ile yerine getiriliyorsa toplumun tam yararınadır. Bu işin içinde bir takım entrikalar varsa o zaman durum değişir. Bu inanlının ahlak anlayışını oluşturur. İşimiz, çalışma hayatımız tamamen Rab’bimizi yüceltmek için olmalıdır.





4. TEMBELLİK



Kutsal Yazılar’a göre çalışma daima övülmüş ve yaşamın en olumlu davranışlarından biri olarak görülmüştür. Çalışmanın karşıtı olan tembellik ise kabul görmemektedir. Tembelliğin sonucunda kişilerin kendi yaşamlarındaki kayıplarına da özellikle dikkat çekilmiştir:



“Ey tembel, karıncaya git; Onun yollarına bak da hikmetli ol; Onun üzerine baş, Gözcü, ve hükümdar yokken, Yazın ekmeğini hazırlar, Biçim zamanında yiyeceğini toplar. Ne vakte kadar yatacaksın, ey tembel? Uykundan ne zaman kalkacaksın? Biraz uyku, biraz uyuklama, uyumak için biraz el kavuşturma; Fakirlik sana bir uğru gibi, ve yoksulluk sana bir akıncı gibi gelecek.”

Sül. 6:6-11



“Tembel adamın canı çeker, ve bir şey yoktur; Fakat çalışkanların canı semiz olur.”

Sül. 13:4



“Kapı kendi rezeleri üzerinde nasıl dönerse, Tembel de yatağı üzerinde öyle döner…”

Sül. 26:14



Elçi Pavlus da aynı şekilde Selanik kilisesini tembellik konusunda uyarmaktadır. Aynı zamanda oradaki imanlıları iş konusunda teşvik etmektedir:



“Sizlere vurgulamış olduğumuz gibi, serinkanlı olmayı, kendi işinizle uğraşmayı, elinizle çalışmayı onurlu amaç edinin. Öyle ki, inanlılar topluluğu dışında kalanlarda saygı uyandıracak biçimde yaşayasınız ve hiç kimseye avuç açmayasınız.”

1. Sel. 4:11-12



“Size öğütleriz, kardeşlerim: Düzensizlere öğüt verin, Yüreksizleri yüreklendirin, Güçsüzleri pekiştirin, Herkese karşı sabırlı olun.”

1. Sel. 5:14

Buradaki amaç inanlıların hiç kimseye muhtaç olmadan kendi kendilerini ayakta tutabilmeleridir. Kendi kendini geçindirmeyi başaran, çalışkan bir inanlı aynı zamanda yine Kutsal Kitab’ın buyruğu olan ondalığını da zamanında verebilecektir. Bu da başka ihtiyaç sahipleri için yeni imkanların oluşturulması anlamına gelecektir. Kısacası yalnız inanan kişi değil, inananların tamamı kimseye muhtaç olmama durumuna yükselmiş olacaktır. Burada toplum olarak alın teri ile kazanmaya teşvik olduğu gibi, cemaatin toplu olarak kalkınmasına da bir teşvik vardır. Aynı zamanda çalışkan inanlıların bu durumları dışarıdan bakan kişiler için de büyük bir teşvik olmaktadır. Elçi Pavlus bu konuya oldukça önem vermektedir. Bu önemi Selaniklilere yazdığı ikinci mektubunda da bu konudan bahsetmesinden anlıyoruz:



“Kardeşlerim, size Rab İsa Mesih’in adıyla buyuruyoruz: Günlerin bizden aldığınız öğretilere göre değil, düzensizlikle geçiren her kardeşten uzak durun. Çünkü bize benzemeniz gerektiğini biliyorsunuz. Sizlerle birlikteyken düzensiz biçimde davranmadık, ne de kimseden hazır ekmek yedik. Tam tersine, sizden hiçbirinize yük olmamak için emek ve çaba harcayarak gece gündüz çalıştık. Gereksinimimizin karşılanmasına hakkımız olmadığından değil! Hayır, size örnek olalım diye yaptık bunu. Öyle ki, bize benzeyesiniz. Birlikteyken de size aynı şeyi vurguladık: Çalışmak istemeyen yemek de yemesin. Aranızda bazılarının vakitlerini düzensizlikle geçirdiğini duyuyoruz. Bunlar çalışmamak bir yana, herkesin işine de burunlarını sokuyorlar. Rab İsa Mesih’in yetkisiyle onları ögütleriz: Serinkanlılıkla çalışıp ekmek paralarını çıkarsınlar.”

2. Sel. 3:6-12



Burada elçi Pavlus ve arkadaşlarının, çevrelerine çalışma konusunda çok güzel bir örnek olduklarını görüyoruz. Bu nedenle elçi Pavlus’un bu konuda etkin bir şekilde öğretmesi mümkün olmaktadır. Selanikliler de bu öğretişlerin doğrultusunda çalışan kişilere daha da büyük saygı göstermektedirler. Tembel tembel oturan kişinin imanlı olarak iyi bir tanıklık yapması olanaksızdır. [37]

Elçi Pavlus Titus’a özellikle Girit adası için sorumluluk vermişti. Ona yazdığı mektupta özellikle Giritlilerin kendi şairlerinden birinin söylediği ve tembelliği anlatan bir şiir dizesine de yer verdi.[38] Kısacası elçi Pavlus, Girit’lilerin oluşturduğu kilisede bu tembellik konusundan etkilenmelerini engellemek istemektedir.

Tembellik gerçekten hem kişinin kendisine hem de kişinin etrafındakilere uzun vadede zarar getirmektedir. Bu aynı zamanda İncil için çok kötü bir tanıklık oluşturmaktadır.



5. İŞSİZLİK



İşsizlik sorunu özellikle çağımızda oldukça etkindir. Bütün çabalarına karşın iş bulamayan kişinin çaresiz durumu üzücüdür. Aileye götürecek parası, ekmeği olmayan insan adeta içsel anlamda çöküntü yaşar. Bizler imanlılar olarak bu gibi durumda olanlara yardımcı olmakla sorumluyuz. Aynı zamanda aynı durum içinde kalmak bizim başımıza da gelebilir. O zaman ne yapmamız gerekiyor? Aslında durumu ikiye ayırmak lazım. Bunlardan ilki gerçekten bütün gayretlerine karşın iş bulamayan kişiler, ikincisi ise hiçbir gayret göstermediği için işsiz kalan kişilerdir. Bu gayretsiz kişileri tembel kişiler olmak değerlendirebilir. Bu konuda gerekli incelemeyi ve İncil’in bu kişiler hakkındaki görüşünü yukarıda gördük. Burada esas olarak bizim ele alacağımız bütün çabalarına karşın iş bulamayan kişilerdir. Bu durumdaki kişiye nasıl yardımcı olabiliriz?

Birinci:Her insanın Allah benzeyişinde olduğunu unutmamamız gerekmektedir.[39] İnsan değerlidir. Bebekler küçük oldukları için çalışamazlar, onların bakıma gereksinimi vardır Bu çocuklar, hastalar ve daha birçok özel durum içinde olanlar için geçerlidir. Ama çalışamamaları demek bu kişilerin değersiz oldukları anlamına gelmez. Bu kişiler hala Allah benzeyişindeki kişilerdir. Yalnızca problem işsiz olmalarıdır. Öncelikle bu kişilere verdiğimiz önem belirginleştirilmelidir.

İkinci:Kolayca iş bulamayan kişi için imanlı arkadaşları olarak elimizden geleni yapmak zorundayız. Biz bile bu kişiye kolayca iş bulamıyorsak, onu iş bulamıyor diye suçlamak çok büyük hata olacaktır. Bazı durumlarda geçici olarak bu kişiye iş oluşturmak da mümkün olabilir. İş bulana kadar hiç değilse kendi önemini anlayacak, özellikle psikolojik olarak kendisini iyi hissettirecek derecede part time işler bulmamız büyük önem taşımaktadır. Özellikle özürlü vatandaşlarımız için iş bulmak hiç kolay değildir.

Bu ve benzeri durumlarda inananların çalışkanlıklarının önemi bir kez daha ortaya çıkmaktadır. Çalışkan inanlıların oluşturdukları yeni iş imkanları da iş bulamayan ya da özürlü olan kişiler için büyük bir imkan oluşturacaktır. Böylelikle imanlılar topluma büyük bir hizmet daha sunmuş olacaklardır.



6. İŞKOLİKLİK



Bazı kişiler için işleri ilah gibi olmuştur. Hayatlarında en önemli noktayı işleri oluşturmaktadır. Bütün zamanlarını, bütün boş anlarını işleri ile doldururlar. Bu durum artık kişinin işi değil, işin kişiyi kontrol ettiği bir durumdur. Tembellik Allah önünde ne kadar büyük bir günahsa, işkolik olmak da Allah önünde yine aşırıya kaçmaktır. Hayatını başka bir put, yani iş yönetiyor. Oysa Allah’ın insanından beklediği işi ile de Kendisine onur getirmesidir. Bu tarz durumda olan kişilere kibarca şunların hatırlatılması gerekmektedir:

Birinci: Eğer kişi işini Allah’tan, ailesinden, çocuklarından ve kendi yaşamından üstün tutuyorsa, artık bu kişi işe köle olmuş bir kişidir. Kendi kendisini yönetme yeteneğinden yoksundur.

İkinci:Allah insana taşıdığı bedenini emanet etmiştir. Fazla işle uğraşan kişi bedenini de korumaktan aciz bir kişi olmaya başlar. Böylelikle Allah emanetine karşı bir hıyanette bulunmaktadır.

Üçüncü:İşe, verilmesi gereken önem vermeliyiz. Bu da işin yalnızca yaşamın tek amacı ve tek hedefi olmadığını görmekle mümkündür. Ailemizin geçinmesi için, ailemizi beslememiz için çalışmamız çok önemlidir. Bazı kişilerin normalin çok üstünde çalışması da gerekebilir. Bu mecburiyet durumları işkoliklik değildir. İşkolik olmak normal şartlarda çalışmakla ailesini geçindirebilen bir kişinin büyük bir hırsla daha çok çalışmalıyım, daha çok kazanmalıyım şeklinde çalışmasıdır. İşte Allah’ın kişiden beklentisine aykırı olanı budur.



7. GREV



Konumuz iş ahlakı olduğuna göre, zaman zaman ekonomik sorunlardan dolayı ortaya çıkan grev gibi durumlarda imanlı bir işçinin tavrı ne olmalıdır? Eğer grev devlete ve millete zarar vermeksizin bir haksızlığın dile getirilmesi şeklinde ortaya çıkıyorsa, işçinin sosyal hakkını araması konusunda böyle bir etkinliğe katılması doğaldır. Biz Hıristiyanlar için burada önemli olan grevin yasal olup olmamasıdır. Çünkü bir yanda sosyal haklar aranırken, öbür yanda devletin yasalarına aykırı davranmamak ta esastır. Bir de toplum huzurunu bozucu, tahrik edici, bölücü bütün faaliyetlerden kesin olarak uzak kalmak büyük bir ahlak prensibidir. Çünkü Hıristiyan için iyi, güzel olan ne varsa onun peşi sıra gitmesi gerekmektedir.

Bir Hıristiyan şu iki noktayı gözden geçirmeli ve ondan sonra adım atmalıdır: Bunlardan ilki: İmanlı bir işçinin sadık, çalışkan bir işçi olmasıdır. Aynı zamanda efendilerine yani yöneticilerine itaat etmelidir.[40] Bir imanlı grev faaliyetine katılmadan önce işçilerin yeterince müzakere yoluyla çözüm aradığından emin olmalı. Ancak müzakereye girişmeleri çözüm getirmezse, ve görüşmeleri başarısızsa, o zaman grev düşünülebilir.

Gerçekten sosyal hakların talebi, devletçe de müsaadeli bir biçimde ortaya çıkmışsa ve geniş bir katılımla huzursuzluk ortamı olmaksızın yalnızca sosyal haklar konusunda şikayet dile getirilecekse imanlı işçinin katılımı söz konusu olabilir. Bu katılımda işçinin kendi yöneticilerine karşı gelmesi, başkaldırması, isyan etmesi söz konusu bile olmamalıdır. Kısacası bir Hıristiyanın tepkisi bile huzuru bozmadan, esenlik içinde olmak zorundadır. Özellikle politik amaçlı gösteriler, düşmanlık, nefret ve kin duygularının kabartıldığı gösteriler inanlının kesinlikle ilgi göstermemesi gereken gösterilerdir.





8. SIKICI İŞLER



Özellikle her şeyin bilgisayarlara bağlandığı günümüzde büyük fabrikalarda bile birçok iş birkaç düğmenin kullanılması ile yapılmaktadır. Bu gibi makineler başında hizmet eden görevlilere aynı ortamda, aynı makinelerin düğmeleri ile haşır neşir olmaktır. Bu da doğal olarak büyük bir monotonluk oluşturmaktadır. Çalışan için yeni hiçbir şey olmadığı gibi işinde belli bir çeşitliliği yoktur.



a) İşverenin sorumluluğu

İşveren çalışanlarının etkin olarak çalışmalarından sorumludur. Eğer işveren çalışanlarını iyi bir biçimde denetleyemiyor ve durumlarından haberdar olamıyorsa, onların yaratıcılıklarından yararlanamayacak demektir. Bu nedenle çalışanların yaratıcılığını ortaya koymaları büyük ölçüde işverene bağlıdır. Böylelikle işçiler monotonluktan kurtulacaklar ve işyerinin sıkıcı bir ortam olmasından da kurtulacaklardır.



b) Çalışanların sorumluluğu

Bazı zamanlar işyerinin sıkıcılığının nedeni çalışanların kendi ruh durumları da olabilir. Kendi bakış açılarının kısıtlılığı, yaratıcılıklarını kullanamamaları ya da tembellikleri nedeni ile ortam sıkıcı bir hale de getirilebilmiş olabilir. Çalışan her şeyden önce bir işi olduğu için şükreden olmalıdır. Bugün dünyamızda yüzlerce işsiz güçsüz dolaşan, sıkıcı da olsa bir küçücük işe muhtaç olan insanlar vardır. Bunlara bakılarak çalışma olanağı bulmanın ne denli önemli bir lütuf olduğu bilinmelidir. Bunu bilen kişi işine dört elle sarılacaktır. Bir Hıristiyan için her şey Allah’ın lütfu olduğuna göre işinin durumu her ne olursa olsun Allah’ın lütfudur. Bu görüşle çalışırken insan ortamını ilahilerle, ezberlediği ayetlerle bile zevkli bir hale getirecektir.

17. yy. da yaşayan keşişlerden biri olan Lawrence kardeş sürekli bulaşık yıkamak ve patates saymak gibi işleri bile zevkli bir hale sokmayı başarmıştır. “Allah’ın Huzurunda Sürekli Yaşamak” adlı kitabında zor durumlarda Allah’a ibadet etmekle vakti renklendirmenin değerini belirtmektedir. Bu gerçekten işleri sıkıcı olan, ortamları sıkıcı olan insanlar için çok güzel bir örnek oluşturmaktadır.





DİNLENME




Daha önce defalarca değindiğimiz gibi insan vücudu Rab’bimizin bize verdiği armağanıdır ve onu korumamız gerekmektedir. Sürekli çalışan bünye şöyle ya da böyle bir gün teklemeye, zorlanmaya başlayacaktır. Bu nedenle Rab’bimizin öğretişlerinde özellikle haftada bir günün Rab’be ayrılması büyük önem taşımaktadır. Böylelikle işlerden el çekilecek ve dikkat Rab’bin üzerinde toplanacaktır. Bunda hem ruhsal hem de bedensel sağlık söz konusudur. Kısacası dinlenme Allah’ın emridir ve diğer bütün emirlerinde olduğu gibi uyulması gerekmektedir.



1. KUTSAL KİTAP DİNLENME KONUSUNA

ÖNEM VERİR



Allah, Sebt gününü kendi yaptığı muhteşem işin ardından bir dinlenme günü olarak ilan etmiştir. İbranice olan “Sebt” sözcüğünün dilimizdeki tam karşılığı “bırakma,” “el çekme” ve“dinlenme” gibi anlamlar taşımaktadır. Eski Antlaşma günlerinde insanlar Sebt gününde normal işlerinden el çekerlerdi. Kutsal Yazılar Allah’ın Sebt gününü oluşturması konusunda üç neden vermektedir:



a) Allah kendi halkına evreni yaratırken yaptığı bütün işlerden sonra kendisine bir zaman ayırdığını hatırlatmaktadır

Özellikle dördüncü emirde Allah bizi Sebt gününü tutmakla sorumlu tutmaktadır. Çünkü her şeyden önce dünyayı yarattığı altı günün ardından Allah bu işlerden el çekmiştir:[41]



“Sebt gününü takdis etmek için onu hatırında tut. Altı gün işleyeceksin, ve bütün işini yapacaksın; fakat yedinci gün Allah’ın RABBE Sebttir; sen ve oğlun ve kızın, kölen ve cariyen ve hayvanların ve kapılarında olan garibin, hiç bir iş yapmıyacaksın; çünkü RAB gökleri, yeri ve denizi ve onlarda olan bütün şeyleri altı günde yarattı, ve yedinci günde istirahat etti; bunun için RAB Sebt gününü mübarek kıldı, ve onu takdis etti.”

Çık. 20:8-11



Biz, Allah benzeyişinde yaratılmış insanlar olarak Allah yaşamını da edinmemizi gerekir. Allah’ın önerdiği yaşam bizim modelimiz olduğundan Allah doğasına uyumlu bir örnek sergilemeye başlarız. Allah çalışmanın önemini belirlediği gibi, dinlenmenin önemini de vurgulamaktadır. Kısacası aile yaşamımız, işimiz, dinlenmemiz gibi bütün konuları bizi yaratan bizden çok daha iyi bilmektedir.



b) Allah’ın günahtan azad etmesini, kurtarışını anmak kişiler için çok büyük bir fırsattır

Allah halkını Mısır’daki köle yaşamlarından kurtarmıştı. Eğer bu durumu sürekli hatırlamazlarsa, hem Allah’ın kendileri için yaptıklarını, hem de Allah’ı unutmaya başlayacaklardı. Bu nedenle Sebt günü özellikle bu olayların unutulmaması için oluşturulmuş, Allah’a yönelinen bir gün olmuştu:



“Sebt gününü takdis etmek için, Allah’ın RAB sana emrettiği gibi onu tut. Altı gün işleyeceksin ve bütün işini yapacaksın, fakat yedinci gün Allah’ın RABBE Sebttir; sen, ve oğlun, ve kızın, ve kölen, ve cariyen, ve öküzün, ve eşeğin, ve hiç bir hayvanın, ve kapılarında olan garibin, hiç bir iş yapmıyacaksınız; ta ki, kölen ve cariyen, senin gibi istirahat etsinler. Ve Mısır diyarında köle olduğunu ve Allah’ın RABBİN seni oradan kudretli elle ve uzanmış kolla çıkardığını hatırlıyacaksın; bunun için Allah’ın RAB Sebt gününü tutmağı sana emretti.”

Tes. 5:12-15



Allah’ın halkı Allah’ın kendilerine sağladığı o görkemli kurtarışını hatırlamalı ve bunu kutlamalıdır. [42]





c) Sebt günü inananların Allah’a olan imanlarını göstermeleri için büyük bir fırsattır

Burada o dönemdeki İsrail’i göz önünde bulundurmak gerekir. Tarlada, dağda, bayırda çalışan İsrail oğulları bütün işlerini Allah için yapmaktadırlar. Geçimlerini sağladıkları bütün işleri adeta Allah için bir sunu gibi sunmaktadırlar. Bu etraftaki milletlerin de ilgisini çekmektedir. Bunu onlara ancak iman gücü yaptırabilir. Bu da zaten imanlarının güzel bir göstergesidir. Allah onlar için her şeyin sağlayıcısıdır. Mısırdaki kölelik dönemlerinden kurtulduklarında da Rab onları manna ile beslemişti. Bir gün çalışmamakla kaybedecekleri her şeyi Allah bereketleyecektir.[43] Aslında Sebt gününe itaat imanın bir sınanmasıdır. Bütün işlerimiz için Allah’a güvendiğimizi böylelikle gösterme fırsatı buluruz. O gerçekten bütün yaşamımızın çobanı olduğuna göre en önemli yeri de kendisi alması gerekmektedir.

Sebt günü dinlenmesinin arka planında insanın yalnızca fiziksel bir yapıya sahip olmadığını da görürüz. İnsan ruhsal bir varlıktır. Etkin olmak fizikselliğimiz için ne kadar önemli ise, dinlenme de ruhsal yaşantımız için o kadar önemlidir.





2. SEBT GÜNÜ MUHAKKAK PAZAR MI OLMALI?



Bizim için dinlenme günü hangi gün olmalı? Eski Antlaşma’yı yaşayan İsrail oğulları haftanın altı günü çalışıyorlar ve yedinci günde dinlenip Allah’a ait kişiler olmanın sevincini kutluyorlardı. Kendilerine dinlenme günü olarak seçtikleri gün (Sebt) Cumartesi günüydü. Yeni Antlaşma’yı izleyen inanlılar doğal olarak Kutsal Kitap buyruğunu izlediler. Elçi Pavlus’un da Sebt günü Sinagog ibadetlerine katıldığını görüyoruz.[44] Bununla birlikte birçok yeni Hıristiyan kişiler köleydiler. Köle oldukları için zaten belli bir günü kendileri için dinlenme ve ibadet günü olarak ayırmaları mümkün değildi. Bu nedenle genellikle haftanın ilk günü olan Pazar günü sabahı erken saatlerde bir araya gelme alışkanlığını edinmişlerdi.[45] Şeytanı ve günahı yenmenin zaferi olan Mesih’in şanlı dirilişi de haftanın ilk günü sabahında gerçekleşmişti. Bu nedenle, bu gün yeni Hıristiyanlarca “Rab’bin günü” olarak anılıyordu.[46]

M.S 321 yılında İmparator Konstantin’in herkesin haftada bir gün istirahat etmesi emrini vermesi ve Pazar gününü bu dinlenme için ayırmasından sonra Pazar günü otomatik olarak bir hafta için dinlenme günü oldu. Hıristiyanlar bu günü hem dinlenme ve hem de ibadet günü olarak kutladılar. Görüldüğü gibi Hıristiyan inancının toplumlara bile kazandırdığı güzellikler vardır. Bugün birçok ülkede kutlanılan haftalık resmi tatil gününün temelinde Kutsal Kitap emrinden hareket vardır. Daha birçok olumlu toplumsal davranışlar aslında farkında bile olunmadan Allah kitabı tarafından etkileşimle oluşturulmuşlardır.



3. BİR HIRİSTİYAN İÇİN PAZAR GÜNÜ

ÇALIŞMAK GÜNAH MIDIR?



Bazı işler Pazar günleri de çalışmayı gerektirebilir. Özellikle toplumun hizmetinde olan görevlerde pazar günü çalışması kaçınılmazdır. Hastanelerde, havaalanlarında, telefon idarelerinde, marketlerde, turistik tesislerde vb. Her şeyden önce Mesih İsa bazı işlerin özellikle merhamet hizmetleri ve ihtiyaçların karşılanması için yapılan işlerin Sebt gününde yapılmasının gerekliliğini dile getirmiştir. Örneğin: ahırda bulunan hayvanların her gün suya ve yeme ihtiyaçları vardır.[47] Bir hayvan kuyuya düşerse bu hayvanı kurtarmak gerekir.[48] Mesih İsa, Sebt günü bir adamı iyileştirmişti. Bunu gören dini önderleri Mesih İsa’ya yasayı çiğnediği için çok kızdılar. [49]

Burada esas olan Allah’ın buyruğu ile kişinin kendisine bir dinlenme günü ayırması, Allah’a ayıracağı bir zaman belirlemesidir. Bu özellikle Pazar günü çalışma zorunluluğu olan kişiler için bir başka günde olabilir. Bazıların iş şartları çok ağırdır ve hafta boyunca bir tatil günü olmaksızın her gün çalışmak zorunda kalırlar. Onlar için belki bir akşamı sakin sessiz dinlenerek ve aynı zamanda Allah’a dua, şükran ve yalvarışla geçirme vakti ayırmasıyla da olabilir. Ama eğer mümkünse, Pazar günü çalışmaması çok daha yararlı olacaktır. Çünkü o gün kiliseye giderek diğer imanlı kardeşleri ile vakit geçirmesi, Kilise önderinin vaazını dinlemesi ve ibadetle ruhsal anlamda büyük teşvik alacaktır. Bu kişi ruhsal anlamda olgunlaşır, cemaatın ruhsal gelişmesine katkı da bulunur ve en önemlisi Rab’bin buyruğuna itaat eder.

Özellikle kilise önderler, kilise hizmetindeki birçok kişi için Pazar günleri her ne kadar kelamla, ibadetle haşır neşir olunan günlerse de dinlenme anlamında bunun böyle olduğu söylenemez. Bu nedenle bu kilise önder ve hizmetlilerin haftanın başka bir gününü kendilerine dinlenme olarak ayırmaları önemlidir. Bu aynı zamanda Allah’ın buyruğuna itaattir. Böylelikle hem ruhsal hem fiziksel anlamda zinde ve sağlıklı kalacaklardır.



4. DİNLENME GÜNÜMÜZDE NELERİ YAPABİLİR, NELERİ YAPAMAYIZ?



Yeni Antlaşma’nın yaşanmaya başlandığı dönemde Eski Antlaşma üzerine iman ve ibadetlerini sürdüren Yahudi din adamları Sebt günü için 1521 adet davranışı yapmamaları gerektiği sonucuna varmışlardı. Bütün bunlara dikkat etmeye kalkan kişiler için artık Sebt bir bereketten ziyade bir eziyet olmaya başlamıştı. Mesih İsa, bu konuda da açık konuşmuştur:



“İsa sözlerini şöyle sürdürdü: Şabat günü insan yararına saptandı, insan Şabat günü yararına değil!”

Mar. 2:27



İnsanın bir dinlenme gününde doğal olarak yaptığı bazı davranışlar vardır:



a) Normal çalışma temposundan istirahat etmek

İnsan belli bir rutin ve tempo içinde çalışmaktadır. Bu tempodan ayrılmak zaten dinlenme gününün temelini oluşturur. Bu sürekli rutinden istirahat etmemek demek aslında Allah emrine itaatsizlik etmek demektir.

b) İbadet için diğer inanlılarla bir araya gelmek

Bir araya gelmek inanlılar için önemlidir. İmanın büyümesinde, gelişmesinde Hıristiyanların bir arada ibadeti çok büyük önem taşımaktadır.

c) Dinlenmek ve yenilenmek

Aslında dinlenmek demek yalnızca yatmak demek değildir. Ortam değiştirmek, konu, komşu, arkadaşları ziyaret etmek, iyi bir program izlemek, kaliteli bir müzik dinlemek de bizi dinlendiren ve yenileyen bir şeydir.



d) Dinlenme gününden zevk almak

Allah tarafından bize verilen bu gün, zevk alınması gereken, sevinilmesi gereken bir gündür. Bir kutlama havası içinde değerlendirilmelidir. Rab’bin arzuladığı Sebt günü budur. Sebt gününü tutan insanlar için Rab’bin bereket vaatleri oldukça zengindir:



“Mukaddes günümde dilediğini yaparak Sebt gününü ayak altına almazsan; ve Sebt gününe ferah gün, RABBİN mukaddes gününe izzetli gün dersen; ve kendi yollarında yürümiyerek, kendi zevkini bulmıyarak, ve kendi sözlerini söylemiyerek o güne izzet verirsen; o zaman zevkini RABDE bulursun; ve seni dünyanın yüksek yerleri üzerine bindiririm; ve atan Yakubun mirasını sana yediririm; çünkü RABBİN ağzı söyledi.”

Yşa. 58:13-14



5. SEBT GÜNÜ PRENSİBİ İŞ VERENİ NASIL ETKİLEMEKTEDİR?



İşçiler ya da işverenler kim olursa olsun Allah’ın buyruğu bütün insanları için geçerlidir. Sebt günü haftanın bir gününün Allah’a ve kişinin kendisine ayırması gerek görülen ve oldukça mantıklı bir oluşumdur. Bu güzel imkandan yararlanmak istemeyen gerçekten sahip olabileceği bereketten kendini mahrum etmiştir. Belki bir miktar ekonomik kayıp söz konusu olabilir. Ama karşılığında alınacak bereket bu kayıpla kıyaslanamaz. Bu nedenle işverenlerde kendilerini bu konuya hassas bir biçimde yönlendirmelidirler. Sonuçta kazançlı çıkacak olan kendileridir.





ÖZET




İş, yaşamımızın en önemli unsurlarından biridir. Bu nedenle işin Kutsal Kitab’a göre ne olduğunu iyi anlamamız gerekir. İş kavramı Kutsal Kitab’a göre önemli bir kavramdır. Yeter ki iş Kutsal Kitab’ın önerdiği anlamda kutsal iman hayatımıza uygun bir iş olsun.

Yaşamımız da, işimiz de bizde yaşayan Allah’ımız için bir tanıklıktır. Bu tanıklığı çok iyi değerlendirmek gerekir. Hem yaşamda hem de yaşam dışında önemli olan Allah’ı yüceltmektir. Buna göre Allah’a gün ayırmak da, dinlenmek de Allah’ın buyruğu olarak önceliklerimizden biri olmalıdır.





* * *





[1] Bizler ancak sınırlı insanlarız. Bu nedenle kelimelerimiz ancak sınırlı anlatımlar sunabilirler. İşaya peygamberdeki çömlekçi anlatımında da yine aynı durumla karşılaşmış oluyoruz: İşaya 45:9. İşaya peygamber bu büyük ilahi işleyişi insani kelime ve kavramlarla ifade etmeye çalışmaktadır.



[2] Mez. 19:1; 66:5; 145:6.



[3] Mez. 104.



[4] Tek. 1:10,12,18,21,25,31.



[5] Bu konuyu ilgili bölümde görebilirsiniz.



[6] Tek. 1:26,28; 9:7. Bu konu üzerine yazılmış 11. Bölüm “Çevre Ahlakı”na bakınız.



[7] Tek. 4:17.



[8] Tek. 4:20-22.



[9] Bu konu hakkında daha detaylı bilgi bu bölümdeki “dinlenme” konusundadır.



[10] Mez. 128:2.



[11] William Barclay, Ethics in a Permissive Society, s. 94.



[12] William Barclay, Ethics in a Permissive Society, s. 94.



[13] Mar. 6:3.



[14] Örneğin: ev inşaa edilmesi, Mat. 7:24-29; çiftçinin tarlayı ekmesi, Mat. 13:1-23; balıkçıların avlanması, Mat. 13:47-52.



[15] O zaman çadırlar deriden imal ediliyordu. Bu oldukça fiziksel güç gerektiren zor bir görevdi. Çok iyi eğitim görmesine karşın Yahudi öğretilerinde böyle bir kişinin çalışmamasını gerektiren bir düzenlemeye rastlanmamaktadır. Aksine çalışması özel bir saygının oluşmasına neden olmaktadır.



[16] Bunun en güzel örneklemesi Korintos’a gittiği dönemdir. Orada kendisi gibi çadırcılıkla uğraşan Priskilla ve Akuila ile karşılaşmıştı. Bu dönemde hem birlikte çadırcılıkla uğraştılar hem de Rab’bin müjdesini kapı kapı duyurmaya başladılar: Hab. iş.İşl.18:14.



[17] 1. Ko. 4:12.



[18] 1. Ko. 4:12; 15:10; Flp. 2:16; Kol. 1:29.



[19] 1. Pe. 4:11.



[20] İnsanın itaatsizliği Allah’ın mükemmel dünyasına günahın girmesini neden olmuştur. Bu konu Tekvin 3’te yer almaktadır.



[21] Tek. 3:17-19.



[22] Tek. 4:1-12.



[23] Tek. 4:23-24.



[24] Tek. 11:19.



[25] Bu konu üzerindeki görüşleri bu bölümdeki “Kutsal Kitap köleliği destekler mi?” başlıklı bölümden okuyabilirsiniz.



[26] Allah Kutsal Yazılar’da belirtildiği gibi köleliği hiç sevmemektedir: Yer. 34:8-20.



[27] Çık. 21:26.



[28] Tes. 15:12-18.



[29] Sebt gününde Allah yarattığı insanlarının işlerinden dinlenmelerini, bu günü daha ziyade Allah’a ayırmalarını istemektedir. Bu konuda daha derin bilgi için bu bölümün “Dinlenme” paragrafına bakın.



[30] Luk. 10:7; 1.Ti. 5:18.



[31] 1. Ko. 9:7-14.



[32] R.E.O. White, Biblical Ethics Vol 1.p177.



[33] Flm. 16.



[34] Bu ayette içinde bulunulan durum, ırkların ya da etnik kökenlerin yok olduğundan bahsetmemektedir. Allah’ın topluluğu içinde artık o kardeşin konumundan ötürü aşağı ya da üst görülmesinin ortadan kalkmış olduğu dile getirilmektedir. Kişi ne daha az ne de daha çok önemli değildir. Efendi efendiliğini sürdürecek, köle köleliğini sürdürecektir ama artık ikisi birbirini çok farklı bir yaklaşımda göreceklerdir. Eğer biz imanlı bir kişiysek, imanda diğer kardeşimizin yaptığı iş, bulunduğu konum bizimle onun arasında bir sınıf farkı doğurmamaktadır ve doğuramaz.



[35] “İnsan Yaşamının Değeri” başlıklı 3.bölüme bakınız.



[36] “Gerçek ve Yalan” başlıklı 6. Bölüme bakınız.



[37] 1. Sel. 5:12-13.



[38] Tit. 1:12.



[39] “İnsan Yaşamına Saygı” 3. Bölümündeki “İnsanın Değeri” başlıklı bölüme bakınız.



[40] Ef. 6:5; 1. Pe. 2:18.



[41] Tek. 2:23.



[42] Sebt günü konusunda şu ayetleri okuyabilirsiniz: Çık. 31:12-17; Lev. 24:58.



[43] Çık. 16.



[44] Hab. iş. 13:14; 17:2;18:4.



[45] Hab. iş. 20:7; 1.Ko. 16:1.



[46] Vahiy 1:10.



[47] Luk. 13:13-15.



[48] Luk. 14:5.



[49] Mar. 3:15.





9. SOSYAL KONULAR


GİRİŞ


Sosyal ahlak derken acaba neden bahsediyoruz? Aslında Hıristiyan ahlakının tamamı sosyal ahlak olarak değerlendirilebilir. Kutsal Kitap yaratıcımız olan Yüce Allah ile ilişkimiz olduğunu öğretmektedir. Aynı zamanda bizim gibi Allah tarafından yaratılmış olan diğer insan kardeşlerimizle aynı dünyayı paylaşıyoruz. Bu noktada bizim davranışlarımız Allah ile ve insanlarla olan ilişkilerimizi etkiliyor.

Bu bölümde arkadaşlarımız, komşularımız ve diğer kişilerle olan ilişkilerimizi gözden geçireceğiz. Kısacası samimi bir Hıristiyan olarak bir toplum içinde yaşamanın ne demek olduğunu birlikte etüt etmeye çalışacağız. Daha sonra da bu davranışlarımız ve ilişkilerimiz noktasını bir millet içinde değerlendirmeye çalışacağız.





BİR TOPLUM İÇİNDE YAŞAMAK




Allah insanın yalnız olmasını istememiştir. Zaten başlangıçta “...adamın yalnız olmasını” iyi görmeyerek ona eşini vermiştir. Böylelikle “erkek ve kadın” “insanı” oluşturmuşlardır. Sonra Allah’ın verdiği “çoğal” ve “hükmet” emriyle insan bu büyük sorumluluk altında kendi toplumsal yaşamını oluşturmaya başlamıştır. Demek ki, bir kişinin söylediği gibi “hiçbir insan bir ada değildir.” Yani tek başına yaşayamaz. Toplum içinde ilişkileri vardır. Allah’ı bütün varlığı ile sevmesi beklenen insan, aynı zamanda komşusunu da kendisi gibi sevmek zorundadır. Görüldüğü gibi ilişkiden kaçması düşünülemez. O zaman bu ilişkilerin de Allah öğretisi doğrultusunda olması bu konudaki Hıristiyan ahlakını oluşturmaktadır. Bu noktada insan davranışlarını ve kelamın bu davranışlar üzerindeki öğretilerini değerlendirelim.



1. GURUR



Gurur birçok günahın kaynağı olduğu için oldukça bir günahtır. “Kök”[1] günahtır diyebiliriz ve bu köke bağlı ortaya çıkan ve büyüyen günahlar vardır. Kendini kandırma,[2]Allah’ı unutmak,[3] katı kalpli olmak,[4]başkalarını yermek,[5] başkalarını küçümsemek,[6] kavgacı,[7] şiddete düşkün,[8]baskıcı ya da sömürücü,[9] başkalarına haksiz davranmak[10] ve en ciddisi Allah’ı küçümsemek,[11] bu günahın çok çetin örnekleridir. İnsan gururu insanı Allah’a karşı başkaldırtan en büyük etkendir.

Gurur, kendimiz hakkındaki gerçeği ve gerçeğin aslını ciddi bir çarpıtmadır. Bir kişi ya da bir gurup insan kendileri hakkında gereğinden fazlaca düşünmeye başlarlarsa, gurur orada etkin olmaya başlayacaktır. Bunun sonucunda da Allah’ın yüceliği aşağıya çekilmeye başlar. Sonra ancak Allah’a ait olan onur, yavaş yavaş bir insana ya da guruba mal edilmeye çalışılır.





a) Kutsal Kitap öğretisi

Kutsal Kitap kendisini yüceltmeye başlayanlara karşı oldukça net bir şekilde karşı koymaktadır. Yücelik Allah’ındır. Her şeyin sahibi ve yaratıcısı Allah’tır. Bu nedenle Babil kulesinde bir kule yapıp göklere, Allah’ın tahtına ulaşmaya kalkışan insanların çabaları Allah tarafından boşa çıkarılmıştır.[12]

Kutsal Kitap’ta gururlanan ve gururları sonucunda başlarına gelmedik kalmayan kişilerin örnekleri ile doludur. Kral Saul ve oğlu Abşalom kendi onurları, yücelikleri için anıtlar diktirmişlerdir.[13] Babil kralının da gururu kendi sonunu getirmiştir:



“Ey parlak yıldız, seherin oğlu, göklerden nasıl düştün! Sen ki, milletleri devirirdin, nasıl yere yıkıldın! Ve kendi yüreğinde derdin: Göklere çıkacağım, tahtımı Allah’ın yıldızları üzerine yükselteceğim; ve şimalin sonlarında, cemaat dağında oturacağım: bulutların yüksek yerleri üzerine çıkacağım,kendimi Yüce Allah gibi edeceğim. Fakat ölüler diyarına, çukurun en derinine indirileceksin.”

Yşa. 14:12-15



Yukarıdaki sözlerden Allah’ın kendini yüceltenler konusundaki düşüncelerini anlayabiliriz. Dünya üzerinde birçok idareci ellerinde olan zenginlik ve güçten etkilenerek kendilerini gururun çılgınlığına kaptırmışlardır. Bu kişilerin sonları da hiçbir zaman hayırlı olmamıştır. Daniel kitabında da gurura kapılıp kendilerini yükselten kralları Allah’ın nasıl alçalttığını görebiliriz. Bu konuda Kral Nebukadnezar uyarıldığı halde gururundan vazgeçmemiştir:



“On iki ay sonra Babil kırallığı sarayı üzerinde geziniyordu. Kıral söyleyip dedi: Kıral evi olsun diye, kuvvetimin kudreti ile ve haşmetimin izzeti için yapmış olduğum büyük Babil bu değil mi?”

Dan. 4:29-30



Nebukadnetsar her şeyi kendi yaptığına, her şeyin kendi eseri olduğuna inanıyordu. Her şeyi başaran kendi gücü ve yeteneğiydi. Yaptığı her şeyin yüzünden çok gururlandı. Allah Nebukadnetsar alçalttı ve yedi yıl boyunca adeta bir hayvan gibi yaşadı.

Birkaç yıl sonra oğlu Belşatsar, babasının bu kadar alçaltılmasına şahit olduğu halde, bundan akıllanmayı hiç düşünmedi. Kendi gururundan ötürü Allah’ı reddederek öldü.[14]

Kutsal Yazılar sürekli olarak gururlu insanları uyarıp durmaktadırlar:



“Rab korkusu şerden nefret etmektir; Kibirden, ve gururdan, ve şer yolundan, Ve iğri sözden nefret ederim.”

Sül. 8:13



“Gurur gelince utanç da gelir; Fakat hikmet alçak gönüllüler iledir.”

Sül. 11:2



“Kırgından önce kibir, ve düşmeden önce mağrur ruh gelir.”

Sül. 16:18



b) Gurur alanları

Bu alan oldukça geniştir. Aşağıya bunlardan bazılarını sıralayabiliriz:



i) Bulunduğumuz durumdan, konumdan ötürü gururlanmak:Mesih İsa, Ferisi’leri çok önemli ve yukarıda görünmekten hoşlandıkları için kınamaktadır:





“İşlerinin tümünü insanlara gösteriş için yaparlar. Dinsel yazı taşıyan bağları genişletirler, giysilerinin saçak püsküllerini büyütürler. Şölenlerin baş köşelerine özenirler, sinagogların da baş koltuklarına. Çarşıda, meydanda saygıyla selamlanmaktan ve insanlar tarafından Rab’bi diye çağrılmaktan kıvanç duyarlar..”

Mat. 23:57

Özellikle kiliselerde önderler bundan kendilerini korumalılar, çünkü önder olan kişilerin genelde güçlü kişilikleri vardır. Bu kişiliğin Rab’be bağlı olarak hizmete yönlendirilmesi güzeldir. Ama zaman zaman kontrolden çıkarak ben merkezli yönlendirilmesi ortaya çıkar. İşte o zaman gurur ortaya çıkıp her şeyi berbat etmeye başlayabilir. Önderlik, başkalarının bize hizmet etmesi demek değildir, Rab’bin hizmetçisi olmak anlamındadır.[15]



ii) Kendi yetenek ve başarılarımızdan ötürü gurur duymak: Allah bütün insanlara belli armağan ya da yetenek vermiştir. Bu yetenekler sayesinde birçok insan, birçok başarıya imza atmaktadırlar. Her şeyde olduğu gibi bu konuda da insanların yeteneklerin, armağanların esas sahibi olan Allah’a yönelip, O’na yücelik vermeleri başarılı insana özel bir onur getirir. Çünkü samimi bir Hıristiyan’ın başarılarının tümü Allah’ın izni, ve yönlendirmesine bağlıdır.[16] Bu nedenle bütün övgü ve başarıların sevinci Allah’a verilmeli, O’na yüceltme olarak dönmelidir. Ama insan olarak bu konuda çok zayıf davranarak başarıları kendimize mal ediyoruz. Nebukadnetsar gibi “ben ne kadar güzel şeyler yapabiliyorum” diyerek kendi kendimizi övebiliyoruz. Bu durumdan şiddetle kaçınmamız gerekir.



iii) Mal mülk gururlu olmak: Varlık, Para ve Tutku konusunda işlediğimiz gibi zenginlik inancımız açısından yanlış değildir. Ne varki varlık, para ve sahip olma tutkusu bizi Allah yolundan alıyor ve kendi yolumuza, benliğimize döndürüyorsa o zaman tehlikeli olmaktadır. Allah bu durumda kendi halkını uyarmaktadır. Zenginliğin tehlikelerinden biri de hiç şüphesiz mala güvenmenin getirdiği gururdur. Bu güven insanı Allah’a güvenmekten alıkoyarak, Allah’ı inkar etmeye kadar getirebilir.[17] Oysa bir gün varlığımız birçok prensin, kralın bırakıp gittiği gibi mecburen başkalarına bırakılıp gidecektir.[18]



iv) Bilginin getirdiği gurur: Varlık olduğu gibi iyi okullarda okumak, üst düzeyde eğitim görmek de aynı şekilde gurur getirmektedir. Hiç kuşkusuz iyi eğitim, üst düzeyde eğitim, iyi yerlere gelmek çok önemlidir. Ama bu bilgi insanlığın yararına kullanılmalı; kişinin hem kendini geliştirmesi hem de ülkesine, insanlara bu bilgileri ile yardımcı olması esastır. Doğal olarak iyi bir iş sahibi olarak kendi ailesi içinde büyük bir gelir kaynağına sahip olmuş olacaktır. Ama bütün bu olumlu şeyler, bilgi ve eğitim sahibi kişi tarafından Allah’ı unutmuş, Allah’tan tamamen bağımsız gurura kapılan bir kişi oluşturabilir. Allah bu konuda da uyarısını peygamberleri aracılığıyla yapmaktadır:



“Çünkü kendi şerirliğine güvendin: Gören yok, dedin; hikmetin ve bilgin seni şaşırttı; ve kendi yüreğinde: Ben varım, ve benden başkası yok, dedin.”

Yşa. 47:10



“Rab şöyle diyor: “Hikmetli adam hikmeti ile övünmesin, zengin adam zenginliği ile övünmesin; ancak övünen şununla, anlayışlı olmakla, ve dünyada inayet, adalet, ve salah işliyen RAB ben idiğimi bilmekle övünsün; çünkü ben bunlardan hoşlanırım, RAB diyor.”

Yer. 9:23-24



Bu konuda elçi Pavlus’ta Korintos kilisesini uyarmaktadır. Çünkü bazı kişiler ruhsal bilgilerine güvenerek övünmeye ve gururlanmaya başlamışlardır:



“Hiç kimse kendini kandırmasın. Aranızdan biri içinde bulunduğumuz çağın ölçüleriyle bilgelik taslıyorsa, akılsızlığı benimsesin ki, bilge olabilsin..”

1. Ko. 3:18



“Şimdi de yalancı tanrılara kesilen sunular sorununa geçelim: Dediğimiz gibi, hepinizin bilgisi yerindedir. Bilgi böbürlendirici, sevgi ise yapıcıdır. Bir şey bildiğini sanan biri, nasıl bilmesi gerektiğini bilmediğinden, daha hiçbir şey bilmiyor demektir. Ama kim Allah'ı severse, Allah onun içini dışını bilir.”

1. Ko. 8:13

Bütün bu sözlerde kesin olan bir şey varsa bu da bilime, araştırmaya ve öğrenime karşı olunmamasıdır. Burada karşı gelinen şey, sahip olunan bilgilerle, özellikle ruhsal bilgilerle övünmek, insanlara yukardan bakmak gibi davranışlardır. Kısacası bütün entellektüel insanların başkalarını küçümsemeden bilgilerini, görgülerini, keşiflerini başkalarına aktarmayı öğrenmelidirler. Oksijen, bilim adamları tarafından keşfedilmeden önce vardı ve havada yine bugünkü bilinen oranlarında mevcuttu. Oksijen evrenin yaratıcısına aitti. Bilim oksijeni keşfetti ve bize açıkladı. Böylelikle insanlar oksijenin ne olduğunu algıladılar. Demek ki, oksijen bilgisinin esas sahibi Allah’ın kendisidir. Okuyan, öğrenen insanlar, bilim adamları öğrendikleri bilgilerin esas sahibine onur, yücelik vererek kendi bilgilerini başkalarına göstermelidirler. Böylelikle gururun insanı yiyen temeli kazınmış olacaktır.[19]



v) Ruhsal olma gururu: Allah’ın yolunda yürüyen insanların kolayca düşebildikleri günahlardan biri ruhsal olma gururudur. Sürekli dua edenler, Allah Kelamını çalışanlar, dua guruplarında, kilise hizmetlerinde etkin görevler alanlar, kendilerinin kutsal olduğuna inananlar yavaş yavaş başkalarına yüksekten bakmaya başlarlar, kendilerinin ne kadar ruhsal kişiler olduklarına inanırlar. Belki de öyledirler. Ama başkalarını yargılamaya, hakaret etmeye, ağızla olmasa bile yürekten onlar hakkında olumsuz düşünmeye başladıklarında bu kişiler günaha da düşmeye başlarlar. Mesih İsa zaten bu noktada Ferisi’leri şiddetle uyarmıştı:



“Kendilerinin doğru olduğuna inanıp geriye kalanları aşağı gören kimilerine de İsa şu simgesel öyküyü anlattı: "İki adam dua etmek için tapınağa gitti. Biri Ferisi'ydi, öbürü ise gümrük vergisi topluyordu. Ferisi ayağa kalkıp kendi kendine şöyle dua etti: 'Ey Tanrı, öbür insanlara kapkaççılara, aldatıcılara, zina işleyenlere, ya da gümrük vergisi toplayan şu adama benzemediğim için sana teşekkür ederim. Haftada iki kez oruç tutarım. Tüm kazancımın yüzde onunu veririm.' "Gümrük vergisi toplayan adam ise uzakta durup gözlerini göğe kaldırmak bile istemedi. Yalnız göğsünü dövüyor, 'Ey Allah, ben günahlıya acı!' diyordu. Size derim ki, ilki değil, ama bu adam evine doğrulukla donatılmış biri olarak döndü. Çünkü kendisini yükselten alçaltılacak, kendisini alçaltansa yükseltilecektir.”

Luk. 18:9-14



c) Gururun biçimleri

Aşağıda gururun bir kaç biçimlerini inceleyelim:



i) Övünmek: Gururun en açık göstergesi övünmedir. Kutsal Kitap bu konuya açıkça karşı durmaktadır. Kendi başarılarımız, kendi bilgimiz, kendi tutkularımız öne geçirmek Allah’ın sağlayışını inkar etmek demektir. İşte kökü gurur olan övünmenin belirtisi bu noktada ortaya çıkar.

Aslında övünme kendi başına günah değildir, ama övünmenin kökünde yatan gurur kişinin benliğine yerleşerek övünmeyi getiriyorsa bu günahtır. Eğer övünme Allah’ı yücelten bir övünme ise ya da başkalarının Allah yolunda yaptığı hizmetlerden ötürü, Allah’ın insanları kullanışını anlatan bir övünme ise bu bir kişiyi ortaya koymadığı için doğru bir davranıştır. Bu nedenle kelam övünen Rab ile övünsün şeklinde öğretmektedir:



“Her zaman RABBE sena edeceğim; Onun tehlili daima ağzımda olacaktır. Canım RAB ile övünür; Hakirler işitir ve sevinirler. Benimle beraber RABBİ tazim edin, Ve ismini birlikte yükseltelim.

Her gün Allah ile övünürüz, Ve senin ismine ebediyen şükrederiz.”

Mez. 44:8



“RAB şöyle diyor: “Hikmetli adam hikmeti ile övünmesin, ve yiğit kendi gücü ile övünmesin, zengin adam zenginliği ile övünmesin, ancak övünen şununla, anlayışlı olmakla, ve dünyada inayet, adalet, ve salah işliyen RAB ben idiğimi bilmekle övünsün; çünkü ben bunlardan hoşlanırım,” RAB diyor.”

Yer. 9:23-24



Elçi Pavlus’ta inananları Rab’le övünmeye davet etmektedir.[20] Kendisi de Rab sayesinde birçok hizmetler yaptığı, başarılar elde ettiği halde bütün bu başarıları Rab’be vermiştir.[21] Özellikle övüncü Mesih İsa’nın sağladığı kurtuluştadır:



“Fakat Rabbimiz İsa Mesih’in haçından başka bir şeyle haşa ki, övüneyim. O haç vasıtası ile bana dünya haça gerildi, ve ben dünyaya.”

Gal. 6:14



İnsanlar son derece önemli kurtuluşta bile kendilerine bir pay bulamamaktadırlar. Çünkü işi yapan, tamamlayan Yüce Allah’tır. Kurtuluş çok muhteşem bir armağan olarak insana sunulmuştur. Bu ne bir iman başarısı, ne de insanın kendi başarısıdır:



“Çünkü iman ederek kayrayla kurtulmuş bulunuyorsunuz. Bu kendi başarınız değildir. Allah’ın armağanıdır. Kişinin yaptığı işler nedeniyle değildir. Öyle ki, kimse övünmesin.”

Ef. 2:89



Kutsal Yazılar övünme konusunda bu kadar net bilgiler vermektedir. Kısacası samimi bir Hıristiyan Allah’tan, Allah’ın hizmetinden hiçbir şekilde ve başka hiçbir şeyle övünemez.



ii) Sürekli olarak övgü ve onur aramak: Hepimiz zaman zaman kendimizin önemli olduğunu düşünürüz. Zaman zaman bu düşünceye kapılıyoruz. İnsanların bize önem verdiklerini bilmek, hissetmek isteriz. Çevremizden övgü duymak isteriz. Lokantalarda bize biraz ilgi gösteren garsonları bu nedenle normalden daha fazla bahşişlerle ödüllendiririz. Hatta bazen insanlara yardım etmemizin temelinde kendimize övgü getirme arzusu vardır. İnsanlara yardım etmek çok iyi bir davranıştır. Aynı zamanda daha önce söylediğimiz gibi kelama da çok uygundur. Ama bu davranışımızın temelinde esas neden kelam olmalıdır. Aksi takdirde davranışımızın karşı tarafa bir yararı olsa da bize bir yararı yoktur. Çünkü bize övgü getirsin diye davranırsak, gururlanmamızı daha da pekiştirir. Oysa Allah’ın bu konuda görüşü oldukça açıktır:



“Biz bizi, kendilerini değerli diye tanıtan bazılarıyla bir saymak ya da karşılaştırmak ataklığını göstermiyoruz. Onlar aralarında kendilerini ölçüye vururken ve birbirleriyle karşılaştırırken akılsızlık ediyorlar. Ama biz ölçüsüzce övünmeyeceğiz. Tam tersine, Tanrı'nın bize dağıttığı ölçü uyarınca, bu çalışma alanının ölçüsü içinde kalacağız. Böylelikle sizlere dek ulaşmış bulunuyoruz. Korintos sanki ulaşacağımız çizginin ötesindeymiş gibi, kendimizi zorlamıyoruz. Çünkü Mesih'in Sevindirici Haberi'yle sizlere dek ulaştık. Başka birinin emeğiyle ölçüsüzce övünmüyoruz. İmanınız geliştikçe aranızda çalışma alanımızın da genişleyip gelişeceğini umuyoruz. Öyle ki, Sevindirici Haber'i sizden ötelere de yayabilelim, başkalarının çalışma alanında yapılmış bir işle övünmeyelim. Övünen Rab'le övünsün! Kendi kendini değerli diye tanıtan değil, Rab'bin değerli diye tanıttığıdır onaylanan.”

2. Ko. 10:12-18



iii) Kendine güven: Günümüzde kişilerin kendilerine güvenmeleri konusunda birçok kitaplar yazıldı. Kendine güvenmeme büyük bir problem olarak değerlendirilmektedir. Bu doğrudur. Her insanın güncel yaşamda kendi varlığını sürdürebilecek güvene gereksinimi vardır. Ama bu güven Allah’ın varlığından değil de kişinin kendi varlığından kaynaklanıyorsa, bu büyük bir problemdir. Çünkü kişinin kendi varlığından kaynaklanan ve sürekli özgüveninden teşvik alan benliktir. İlerde gurur dediğimiz o büyük kaynak günahı oluşturur. Bu nedenle Mesih İsa’da olan samimi Hıristiyan’ın güveni tamamen Allah üzerinde olmalıdır. Kendi anlayışında, kendi varlığında değil:



“Bütün yüreğinle Rab’be güven, ve kendi anlayışına dayanma;

Bütün yollarında onu tanı, O da senin yollarını doğrultur...”

Sül. 3:56



iv) Gurur kansere benzer: İnsan gururu kanser hastalığı gibidir, herhangi bir noktada ortaya çıkar ve insanın bütün karakterine yayılmaya başlar. Gururun sonucunda başkalarını yargılama, yalnız kendini yeterli görme, kibirlenme vardır. Gururun sosyal yansımaları da oldukça büyük sorunlar oluşturur. Irk ayrımı, yanlış milliyetçilik gibi, başka insanları, başka ırkları küçümseme, onlardan öç alma gibi büyük problemlerin temelinde gurur günahı yer almaktadır. Allah gerçeğinde kendimizi görmek gurur günahın tek ilacıdır. Kendimiz hakkında bizim ne düşündüğümüz değil, Allah’ın ne düşündüğü bize sağlıklı bir kişilik kazandırmaktadır:



“Allah'ın bana sağladığı kayra aracılığıyla hepinize söylüyorum: Hiç kimse kendini olduğundan daha akıllı saymasın. Bunun yerine, Allah'ın size verdiği iman oranında aklınızı kullanarak aklı başında kişiler olun.”

Rom. 12:3



Not: Gurur sözcüğü genelde günahı hatırlatıyorsa da her tür gurur günahı oluşturmaz. Özellikle sevgiden kaynaklanan ve kişinin kendini kötü anlamda yüceltmediği, sadece sevindiği, bencilliğinin öne çıkmadığı bir gurur vardır. Bu gururda iyi şeyleri teşvik, iyiliklerle sevinme gibi sonuçlar vardır. Kişinin ailesi ile, çocukları, işi, futbol takımı, ülkesi ile gurur duyması bu kapsamda olabilir. Bu tarz gururda günaha yer yoktur. Bu nedenle bu tarz sevinme, sevgi kökenli, iyilik kökenli, bencillikten uzak, yok edici olmayan gururla gurur günahını ayırmak çok önemlidir.



d) Gururun iyileştirilmesi

Acaba gurur günahından nasıl kurtulabiliriz? Bu günahtan kurtulmanın çeşitli yolları vardır:



i) Allah önündeki gerçek durumumuzu ve kimliğimizi anlamak: Aslında gurur günahının temelinde yatan en önemli etmen kişinin kendi kimliğini doğru bir şekilde kabullenememesi, bilmemesi ve değerlendirmemesidir. O halde kendimizi kelamdan öğrenmeye çalışalım. Kelama göre biz kimiz? Kutsal Yazılar bize her birimizin günahkar olduğunu söylemektedir.[22] Hepimiz kendi kendimizi kurtarmaktan aciz birer günahkarız. Biz Allah’ın lütfuna iyiliğine layık değiliz. Koskoca kral Davud bile günah işledikten sonra kendisinin ne durumda olduğunu ifade etmişti:



“Çünkü isyanlarımı bilirim, ve suçum daima önümdedir.

Sana ancak sana karşı ben suç ettim,

Ve senin gözlerinde kötü olanı işledim;

Şöyle ki, sözlerinde adil, hükmünde suçsuz olasın.

İşte, ben fesat içinde doğdum,

Ve anam günah içinde bana gebe kaldı.”

Mez. 51:35



Aslında burada şunu görüyoruz; bizler kim olursak olalım Allah’ın yüceliği, görkemi önünde zaten sınırlı yaratılmışız, O’nun eseriyiz. Aynı zamanda O’nun kutsallığı karşısında hepimiz aynı şekilde günahlı insanlarız. Elçi Pavlus gibi Yeni Antlaşma’nın en büyük müjdecisi bile kendisini Allah önünde, günahlı ve en önemsiz elçi olarak görmektedir.[23]



ii) İnanlının gerçek değerinin Mesih İsa ile olan birlikteliğinden kaynaklandığını anlaması: Bu nokta gerçekten önemlidir. Bugün birçok samimi Mesih İnanlısı bile Allah’ın bu gerçeği anlamakta zorluk çekmektedir. Evet, görkemli Allah kendi lütfunu bizler gibi günahkar, itaatsiz insanlara vermeyi seçmiştir. Rab Mesih İsa’ya alçakgönüllülük ve imanla gelen insanlar, Mesih’e bütün yürekleri ile güvenenler Allah lütfunun zenginliğine sahip olurlar. İşte bu lütuf bize gerçek değerimizi vermektedir. O’nun için büyük değer taşımağa başlarız. Bu da bizi kıymetli kılar, O’nun gözünde bizler değerliyiz.

Bu değerimiz O’nun benzerliğinde yaratıldığımızdan ve şimdi O’nun kurtarışını gönenmiş ve biricik Oğlu, Kelam’ı olan Rab Mesih’i giyinmiş olduğumuzdan kaynaklanmaktadır. Bizler artık gökselliğin vatandaşları, Allah’ın ruhsal anlamda çocukları oluruz.[24]Bundan daha değerli hiçbir şey yoktur. İnananlar bu konuda çok teşvik almalıdırlar.



iii) Alçakgönüllülüğün uygulanması: Gururun karşılığı alçak gönüllüktür. Allah’ın değer sistemi dünyasal değer sistemlerinden oldukça farklıdır. Dünyanın değer sistemleri bazı kişileri diğer kişilerden daha değerli olduklarını düşündürmektedir. Kendi benliğimiz ve bencilliğimiz kendimizi olduğumuzdan daha değerli olduğumuza inandırır durur. Aslında bu bizim günahlı benliğimizin en açık kanıtıdır. Kendimizi alçaltma konusu ise aslında birçoklarını isyan ettiren bir konudur. Oysa kendilerini Allah’ın istediği şekilde gerçekten alçaltan kişileri Allah yükseltecektir:



“Rab hakirleri kaldırır; Kötüleri yere kadar alçaltır.”

Mez. 147:6



“Aranızda en üstün tutulan kişi size hizmet etmekle yükümlüdür. Çünkü kendini yükselten kişi alçaltılacak ve kendini alçaltan kişi yükseltilecektir.”

Mat. 23:11-12



Mesih’in öğrencileri bir gün kendi aralarında kimin büyük olduğu konusunda tartışmaya girdiler. Rab Mesih, ne üzerinde tartıştıklarını sorduğunda çok utanmışlardı. Ne hakkında tartıştıklarını bildiği için onlara çok büyük bir ders verdi:



“İsa oturunca On İkiler'i çağırıp, ‘En üstün olmak isteyen, hepinizin arasında sonuncu ve hepinizin hizmet görücüsü olsun’ dedi.”

Mar. 9:35



Büyüklük, önemli olmak gibi konularda Rab İsa öğrencilerini uyarmaktadır. Ayrıca alçakgönüllülüğü yaşamak konusuna da büyük önem vermektedir:



“İsa baş köşeleri nasıl seçtiklerini görünce, çağrılılara simge yoluyla şunları söyledi: "Biri seni düğün şölenine çağırdığında, baş köşeye kurulma. Olur ya, belki senden daha değerli birini de çağırmıştır. İkinizi de çağıran gelip, 'Lütfen yerini bu adama ver' diyebilir. O zaman utançla kalkar, en son sırayı alırsın. "Bunun tersine, bir yere çağrıldığında git, en son sıraya otur. Öyle ki şölen sahibi içeri girdiğinde sana, 'Arkadaşım, lütfen daha yüksek yere buyur!' desin. İşte o zaman seninle birlikte sofrada oturan herkesin önünde saygınlık kazanırsın. Çünkü kendini yükselten kişi alçaltılacak, kendini alçaltan kişi yükseltilecektir." İsa kendisini şölene çağırana da, "Bir yemek ya da şölen düzenlediğinde arkadaşlarını, kardeşlerini, hısım akrabanı ya da varlıklı komşularını çağırma" dedi, "Çünkü onlar da karşılık olarak seni çağırırlar ve böylece sana karşılığını öderler. Şölen verdiğinde yoksulları, sakatları, kötürümleri, körleri çağır; mutluluk kazanırsın. Çünkü onların karşılık olarak ödeyebilecek hiçbir şeyi yoktur. Doğru kişiler dirildiğinde sana karşılığı ödenecektir. "Sofrada oturanlardan biri bunu duyunca, İsa'ya, "Allah hükümranlığında yemek yiyecek kişiye ne mutlu!" dedi. İsa ona şu simgesel öyküyü anlattı: "Bir adam parlak bir şölen düzenledi, pek çok kişi çağırdı. Şölen saati gelince çağrılılara, 'Buyurun, her şey hazır' diye bilgi vermesi için uşağını gönderdi. Ama tümü birden özür bulmaya koyuldular. Birincisi, 'Bir tarla satın aldım' dedi, 'Varıp onu görmeliyim. Lütfen özürümü kabul et.' "Başka biri, 'Beş çift öküz satın aldım' dedi, 'Onları denemeye gidiyorum. Lütfen özürümü kabul et.' Bir başkası da, 'Kendime bir eş aldım' dedi, 'Bu nedenle gelemem.' "Uşak geri dönüp durumu efendisine bildirdi. Bunun üzerine ev sahibi öfkelenerek uşağına buyruk verdi; 'Hemen kentin caddelerine, sokak aralarına koş. Yoksulları, sakatları, körleri, kötürümleri toplayıp buraya getir.'”

Luk. 14:7-11



Gerçekten alçakgönüllülüğü yaşamak çok zordur. Bu nasıl yaşanabilir? Mesih İsa bu konuda da insanlığın unutamayacağı bir davranış sergilemiştir. O dönemde en kıdemsiz hizmetçinin yaptığı ayak yıkama hizmetini kendisi, kendi öğrencileri için yapmıştır. Rab İsa’nın yaptığı söylenebilecek birçok yaldızlı sözden çok daha önemlidir. Çünkü O’nun dünyaya getirdiği öğreti budur:



“Onların ayaklarını yıkadıktan sonra giyinip sofraya oturdu. “Size ne yaptığımı biliyor musunuz?” diye sordu, “Beni Öğretmen ve Rab diye çağırıyorsunuz. Doğru söylüyorsunuz. Çünkü ben O’yum. Ben Rab ve Öğretmenken ayaklarınızı yıkadığıma göre, siz de birbirinizin ayaklarını yıkamakla yükümlüsünüz. Size bir örnek gösterdim; yaptığımın aynısını siz de birbirinize yapasınız diye. Size önemle belirtirim: Uşak efendisinden üstün değildir; ne de gönderilen kendisini gönderenden üstündür. Şimdi bunları bildiğinize göre, uygulayın ki, mutlu olasınız.”

Yu. 13:12-17



Elçi Pavlus’ta Filipi’deki Hıristiyanlara alçakgönüllülük hakkında anlatırken Rab Mesih İsa’nın yaptıklarından başka bir örnek bulamamaktadır:



“Birinizin öbürüne karşı düşüncesi Mesih İsa'nın düşüncesine benzer olsun. O Allah özdeşliğinde olmakla birlikte, Allah’a eşit olmayı zorla elde edilmiş bir hak saymadı. Tam tersine, kendine özgü yücelikten soyunarak uşak özdeşliğini aldı. İnsan eşitliğine girerek insan biçiminde belirdi. Kendini alçaltarak söz dinlerlik yolunda ölüme dek yürüdü; hem de haç ölümüne. Bu nedenle, Allah O'nu pek çok yüceltti ve O'na her addan üstün olan adı bağışladı. Öyle ki, İsa adına göklerde, tüm yeryüzünde ve yer altındaki her varlık diz çöksün ve her dil İSA MESİH RAB'dir diyerek, Baba Allah’ın yüceliği için tanıklık etsin.

Flp. 2:5-11



Burada yapılan açıklama muhteşemdir. Allah’ın davranışı ile bizim davranışımız ve bakış açımız arasında büyük bir fark vardır. Görüldüğü gibi Allah kendi Sözünü bir bedende dünyaya göndermiş ve biricik Oğlu olarak ilan etmiştir. Kısacası Allah’ımız dünyaya bizim için hizmet etmeye ve bizim için ölmeye gelmiştir. Burada muhteşem bir örnek vardır. Bizler O’nun kurtardığı çocuklar olarak, O’nun alçakgönüllülüğünden çok büyük şeyler öğrenmemiz gerekiyor.[25] Allah’ın halkı arasında gurura yer yoktur.[26]

Kendisini gerçek anlamda alçaltan kişi, kendisini yalnızca Rab Mesih İsa ile karşılaştıracak ve kendi günahlı durumunu ve sınırlarını anlayabilecektir. Bu arada Yüce Allah’ın kendisine verdiği armağanların da farkına varmış olacak ve bunları Mesih İsa’nın yönlendirişinde kullanacaktır. Bu şekilde Rab’bin sözlerini yaşayan kişi Allah’ın kabul ettiği bir önder olarak karşımıza çıkmaktadır.

Alçakgönüllülük kendi kendini inkar etme, kendinden nefret etme anlamında algılanmamalıdır. Aslında alçakgönüllülük kendi kendini doğru bir biçimde değerlendirme, Allah’a ve başkalarına hizmet etmek demektir. Allah yolunda yaşamlarını büyük bir alçakgönüllülük içinde sürdürenler doğal olarak yaşadıkları toplumu da oldukça etkileyecekler, Yüce Allah’ın bereketini ve rahmetini getireceklerdir.



2. AÇGÖZLÜLÜK



Açgözlülükte başka kişilerin sahip olduklarına yozlaşmış ya da çarpıtılmış bir arzu vardır. Bu arzuda kıskançlık, aşırı tutku gibi derin günahlarda vardır. Onuncu Emir bu günahın ne denli ciddi bir günah olduğunu bize göstermektedir:



“Komşunun evine tama etmeyeceksin; komşunun karısına, yahut kölesine, yahut cariyesine, yahut öküzüne, yahut eşeğine, yahut komşunun hiçbir şeyine tama etmeyeceksin.”

Çık. 20:17



Gurur gibi açgözlülükte kök günahlar arasındandır. Çünkü bu günahtan imrenme, kıskançlık, şehvet ve hırs gibi günahlar ortaya çıkar. Ama genel anlamda bu günah “tamah” olarak isimlendirilir. Birçok çeşidi olmakla birlikte özellikle hiç hakkı yokken başkasına ait olanı arzulama olarak belirir. Kutsal Yazılar’da bu günahın tehlikeli sonuçlarından bahseder.[27]

Aç gözlülük bir kişinin yaşamını kuşattıkça, bu kişinin yaşadığı toplumda bu olaydan büyük ölçüde etkilenecektir. Bu toplum içindeki ilişkiler ve güven duygusu büyük ölçüde tehlikeye girecektir. Daha sonra birçok acılıklar, sahip olunan değerlerin kaybı, adaletsizlik ve hatta cinayete kadar giden günah girdapları ortaya çıkacaktır. Şimdi bu günahın getirdiği acı sonuçları örnekleri ile sıralayalım:

a) Putperestlik

Açgözlülükte kişinin bakışı Allah’a yönelik değildir. Oysa kişinin sevgisi de ibadeti de Allah’a yönelik olmadır. Ama başka bir şeyin peşinden gidiyorsak, o şeyler yavaş yavaş Allah’ın yerine geçmeye başlıyor. O zaman bizler Allah’tan ziyade o şeye doğru ibadet etmeye başlıyoruz:



“Bu nedenle, bedeninizin dünya ile ilgili eğilimlerini, zinayı, iğrençliği, utandırıcı isteği, uygunsuz tutkuyu ve yalancı tanrılara tapıcılıkla eşdeğer olan açgözlülüğü öldürün.”

Kol. 3:5



b) Allah’ın açık olan emirlerine itaatsizlik etmek

Yeşu’nun günlerinde Allah İsrail askerlerine savaşta nasıl davranacaklarını bildirmişti. Verilen bu emirlerin birinde düşmanın malını yağmalamamaları gerektiği vurgulanmaktaydı.[28] Ama ne yazık ki, İsrail askerlerinden biri bu emre itaat etmemişti. Bu asker başkasının malına karşı duyduğu şiddetli arzuya bir türlü karşı koyamamıştı:



“Ve Yeşu Akana dedi: Oğlum, rica ederim, İsrail’in Allah’ı RAB’BE izzet ver, ve ona itiraf et; ve ne yaptın, şimdi bana bildir, benden gizleme. Ve Akan Yeşu’a cevap verip dedi: Gerçek ben İsrail’in Allah’ı RAB’BE karşı suç ettim, ve şunu yaptım; çapulda Babil işi güzel bir kaftan, ve iki yüz şekel gümüş, ve ağırlığı elli şekel olan bir altın külçe gördüm, ve tamah edip onları aldım; ve işte, onlar çadırımın ortasında toprakta saklıdırlar, ve gümüş onun altındadır.”

Yşu. 7:19-21



Akan’ın bu şiddetli açgözlülüğü sonucunda İsrail savaşı kaybetme durumunda kalmıştı. Kısacası açgözlülüğü hem ailesine hem kendisine, hem de memleketine utanç getirmişti.





c) Başkalarına karşı günah işlemek

Kutsal Kitap kral Davud’un büyük günahından bahsetmektedir. Kral Davud, başkasının karısına kötü gözle bakıp onu arzulayarak onunla zina yapmıştır.[29] Fakat işin kötüsü bu günah beraberinde başka günahları da getirmişti. Kral Davud, göz koyduğu kadına sahip olmak ve yaptığı zinayı örtbas etmek için, kadının kocasını da öldürtmüştü. Sahip olduğu bütün değerleri görmezlikten gelerek açgözlülüğünü dışarıya yönelmişti. Kendi sarayının balkonundan başkasının eşine göz koymuş, üstüne üstlük o kadının kocasını öldürterek cinayet suçunu da işlemişti. Bütün bunlardan sonra pişmanlık duyan Kral Davud, bu günahının ceremesini ve acılarını da yıllarca üzerinde taşımak zorunda kalmıştı.[30]

Bu olay açgözlülüğün ne kadar kök[31] bir günah olduğunu göstermektedir. Birçok insan, bu tarz günahların fazla üzerinde durmamaktadırlar. Ama sonuçlar gerçekten de ürkütücüdür. Bu nedenle akıllı bir imanlı, bu tür günahlara en ufak bir geçit vermemelidir.



d) Başkalarına haksız davranmak

Kral Ahab başkasına ait olan bağa sahip olmak istedi. Bu nedenle bazı tekliflerde bulundu. Tekliflerine karşılık olarak olumsuz cevap alan Ahab oldukça üzülmüştü. Ama bu kez devreye karısı İzabel girdi ve oldukça kötü bir planla bu bağı elde etme yollarına baş vurdu. Bunun sonucunda da ne yazık ki bağın sahibi olan Nabot haksız yere öldürüldü.[32] Ama bu kötülük için Kral Ahab’ın ve onun soyu yargılanmıştır.

Ahab’ın günahının temelinde yatan kendi hakkı olmayan bir malı arzulamak yatmaktadır. Kısacası açgözlülük, tamah başrolü oynamaktadır. Bu günahın bir kanser gibi ilerlemesi kişinin bütün yaşamını sarmış ve kendi soyuna da etkilemiştir.





e) Kilisedeki sorun

Günümüz Hıristiyanları, bu büyük kök[33]günahın kiliselerin içinde olmadığını düşünmemelidir. Ne yazık ki, kiliselerde de bu kök günahlardan olan açgözlülüğü görmeleri mümkündür. Elçi Yuhanna her zaman en üst düzey yöneticiliği arzulayan bir kişiden bahsetmektedir:



“Bazı konularda kilise topluluğuna yazdım. Ama onların arasında üstünlük sağlamak isteyen Diotrifos bizi kabul etmiyor.”

3. Yu. 9



Kiliselerimiz içinde açgözlülük, tamah, kiliselerde yetki ve güç hırsına neden olur. Bu hırsla birlikte sık sık kiliselerde tartışmalar ve bölünmeler olur. Böyle durumlarda kilise esas hedefine tam olarak odaklanamaz. Oysa kilisenin hedefleri, Allah’a tapınma ve Allah’ın müjdesini duyurma gibi hedeflerdir.

Yakup, açgözlülüğün getirdiği kötü tabloyu şöyle dile getirmektedir:



“Aranızdaki savaşlar, çatışmalar nedir? Neredendir? Bunlar içinizde, bedeninizin parçalarında silaha sarılan kendi tutkularınızdan doğmuyor mu? Elde etmeyi istersiniz ama isteğinize ulaşamazsınız. Adam öldürürsünüz, kıskançlık beslersiniz, buna karşın başarı sağlayamazsınız. Çatışırsınız, savaşırsınız, yine de aradığınızı bulamazsınız. Çünkü Allah’tan istemiyorsunuz. İsteyince alamıyorsunuz, çünkü istemenizin amacı kötüdür. Tutkularınıza harcamak isteğindesiniz. Allah saymazlar! Dünya ile dostluğun Allah’a düşmanlık olduğunu bilmez misiniz? Bu durumda dünya ile dost olmak isteyen kişi kendini Allah’ın düşmanı eder.”

Yak. 4:14



Elçi Pavlus tamahın, başkasının malına göz dikmenin tehlikeleri konusunda Korintoslu inananları uyarmıştı. Bu gibi kişilerle ilişki kurmamaları gerektiğini onlara hatırlatmıştı.[34] Açgözlülük ve tamahın hem kendimize, hem çevremize ne kadar zarar verdiğini görüyoruz. O zaman böylesine yok edici bir günahtan kurtulmak için ne yapmamız gerektiği konusunda düşünmemiz gerekir:



i) Sahip olduklarımızla yetinmeyi bilmeliyiz: Daha önce maddeci dünyanın bize verdiklerinden bahsetmiştik. Bu verdikler, hiçte iyi, hiçte kelama uygun verdikleri değildi. Bizi sürekli olarak açgözlülüğe iten bir dünya sistemi içindeyiz. Bu durumda bize düşen Mesih İsa’ya iman etmiş kişiler olarak sahip olduklarımızla yetinmeyi sahip olduklarımız için Rab’be şükretmeyi bilmektir. Bunu öğrendiğimiz zaman açgözlülük günahının gücü oldukça azalmış olacaktır.[35]



ii) İyi olanı arzulamayı öğrenmeliyiz: İyi olan, temiz olan, pak olan her ne varsa, Allah’ı hoşnut edecek, ruhsal anlamda bizi bina edecek her ne varsa, onun ardından koşmayı öğrenmeliyiz.[36]



3. KÖTÜ ALIŞKANLIKLAR



Dünya ne yazık ki, bizi sürekli olarak kötüye çekecek olan tuzaklarla doludur. Uyuşturucu kullanmak, tutku halinde sigara içmek, sarhoş olmak için sürekli olarak içki içmek, alkolsüz yaşayamamak, cinsel istemleri dizginleyememek ve sürekli her tür ilişkinin peşinde koşmak, kumar oynamak bütün bunlar bizi mahvetmek için hazır bekleyen kötü alışkanlıklardır. Bizim varlığımızı, sağlığımızı, işimizi, geleceğimizi kısacası hayatımızı mahvedecek şeylerdir.

Samimi bir Hıristiyan’ın bu tarz kötü alışkanlıklar içinde olması aslında düşünülemeyecek bir olgudur.[37] Bazen bir takım sorunlardan ötürü Mesih’e iman ettiği halde kendisini bu gibi tehlikelerin kenarında bulan imanlılar olsalar da, bu alışkanlıkların tehlikesi karşısında Rab’be sığınarak bu tehlikelerin kenarından dönebilirler. Bu bazen büyük bir zaman birimini de alabilir.

Aslında Kutsal Yazılar bize bedenimizin bize ait olmadığını öğretmektedir. Bedenimiz Allah’a aittir. Allah’ın hizmetinde kullanılmak üzere Allah’a sunulmuştur. Elçi Pavlus, Korintoslular’a bu durumu hatırlatmaktadır:



“Benim için her şey yasaldır, ama her şey uygun değildir. Kuşkusuz, her şey yasaldır; ama hiçbirinin buyruğu altına girmeyeceğim. Yemekler mide içindir, mide de yemekler için. Allah onu da, ötekini de ortadan kaldıracak. Beden de zina için değildir, Rab içindir. Rab da bedenin esenliği içindir;

Hem bedeninizin sizlerde bulunan Kutsal Ruh'un tapınağı olduğunu bilmiyor musunuz? Bu Ruh size Allah tarafından verilmiştir. Kendi kendinizin değilsiniz. Bir değer karşılığında satın alındınız. Öyleyse Allah’ı bedeninizde yüceltin.”

1. Ko. 6:12-13; 19-20



Kötü alışkanlığın üç ana konusunu inceleyelim:



a) Zevk için ilaç ya da uyuşturucu kullanmak

Bugün uyuşturucu dünyamızda büyük bir kara para trafiği oluşturmaktadır. İnsanların ölümü pahasına bazı insanlar zengin olmak için bu trafiği hızlandırmaya çalışmaktadırlar. Bir Hıristiyan aşağıdaki nedenlerden ötürü böylesine yok edici bir alışkanlığa kendini kaptırmaz:



i) Uyuşturucu kullanmak Allah’ın bizlere bahşettiği bedene çok ciddi bir biçimde zarar verir: Birçok kere bahsettiğimiz gibi bedenimiz Allah’ın mabedidir. Çok önemli olan bu mabet uyuşturuculara esir edilemez. Bu tür kötü alışkanlıklar öncelikle marihuana gibi hafif uyuşturucularla başlar. Bu uyuşturucular önce kişiye bir problem gibi gelmez ama daha sonra dozaj artar ve eroine kadar gider. Bu sonucu önceden iyi bilen bir kişi asla bu yola çıkmaz, çıkmayı bile düşünemez.



ii) Uyuşturucu kullanmak bir çok ülke yasalarına göre yasaktır: Birçok ülkede uyuşturucu kullanmak yasaktır. Bu konuda çok net yasalar vardır. Samimi Hıristiyanlar ülkelerinin yasalarına itaat etmelidirler.



iii) Uyuşturucunun verdiği mutluluk sahtedir: Uyuşturucu kullanmak kişileri gerçeklerin dışına iter. Bu nedenle uyuşturucu kullanan gerçek alemin dışındadır. Eğer bir kişi bazı sorunların içindeyse ve gerçekleri görmekte zorluk çekiyorsa, o kişiye sunabileceğimiz en güzel şey müjdedir. Allah’ın müjdesindeki gerçek onu gerçeklerle yüzleşmekten uzak tutmayacaktır. Aynı zamanda gerçeklerden rahatsız olmadan yaşamın sorunlarını halletmeyi de öğretecektir. Böyle bir kişinin artık uyuşturucu gibi sahte cennetlere ihtiyacı olmayacaktır. Çünkü bu ilaçların sonu kuşkusuz sefalet içinde ölümdür.



iv) Uyuşturucu insanların yaşamlarını ve ilişkilerini mahveder: Uyuşturucu kişileri gerçeklerden uzaklaştırdığı için, zamanla toplumsal yaşamlarından da uzaklaştırmaya başlayacaktır. Bu kişilerin ailesini, toplum ilişkilerini allak bullak edecektir. Dolayısıyla kişi işinden ayrılmak ya da kovulmak durumunda kalabilir. Ayrıca uyuşturuculara bağımlı kişiler, bu kötü alışkanlıklarından kurtulamadıkları için sürekli olarak ilaç kullanmak zorundadırlar. Bu uyuşturucu ilaçlara para bulmak hiç de kolay değildir. Zaten sosyal ilişkileri bozulmuş, iş hayatı mahvolmuş bir kişinin para kazanması ancak yasa dışı ya da ahlaksız bir takım yollarla olacaktır. Bu nedenle fahişelik, hırsızlık gibi birçok günah bu durumu izleyecektir.



v) Uyuşturucuyu kullanmak kişinin düşünme ve karar verme yeteneğini de allak bullak edecektir: Uyuşturucuların etkisinde olan kişilerin düşünme ve karar verme yetenekleri doğru olarak işleyemediğinden Allah’ın emirlerini algılamaları da uygulamaları da hayli zor olacaktır. Bu kişinin psikolojik hayatı üzerinde de çok kötü etkiler oluşturur. Bütün bu baskılara dayanamayan kişi intihara kadar sürüklenebilir.

Mesih İsa’ya iman ettiği halde çok büyük zorluklar içinde kalarak uyuşturuculara başlayan ya da başlamak üzere olan herhangi bir kişi varsa sonuçları çok iyi görmesi gerekmektedir. Hemen vakit geçirmeden olgun bir imanlı ile ya da bu konuda bilgi sahibi imanlı bir önderle durumunu çekinmeden, açık bir biçimde görüşmesi gerekir. Çünkü bu görüşme o kişinin Mesih’teki yaşamını zaferli bir yaşam haline döndürecektir. Allah’a onur getirecektir. Allah’a onur getirenler yüce Allah tarafından da onurlandırılacaklardır.

b) Sigara İçmek

Sigara dünyanın sorunudur. Tütün içmek çok eski çağlardan beri varlığını koruyan bir alışkanlıktır. Özellikle ülkemizde de çok yaygındır. Acaba sigara konusunda samimi bir Hıristiyan’ın tavrı ne olmalıdır.



i) Sigara içmek bedene gerçekten büyük bir zarar vermektedir: Sigaranın zararları konusunda geniş bir paragraf yazmamıza gerek yoktur. Çünkü dünyanın her yerinde sigaranın ne tür zararları olduğu yazılıp çizilmekte, bu konu üzerinde bir çok yetkili konuşmaktadır. Sigara eşittir kanser çok net olarak bilinmektedir. İmanlı bir Hıristiyan’ın bedeni Allah’a aittir. Öyleyse bu bedenin çok iyi bir biçimde korunması gerekir. Zaten tartışma bu noktada son bulur. Samimi bir Hıristiyan sigara içmiyorsa hiçbir zaman buna yeltenmemelidir. Eğer sigara içiyorsa bu sağlığı mahveden alışkanlıktan vazgeçmek için elinden geleni yapmalıdır. Yalnız bu noktada imanlıların birbirlerini yargılamamaları da çok önemlidir. Çünkü yargı tepki getirmektedir. Sigara bizi imansız yapmamaktadır. Ya da sigarayı bırakmamız bize kurtuluş vermemektedir. Esas kurtuluşumuz Mesih İsa’nın kurtarışına olan, O’nun Allah’ın biricik Oğlu olduğuna olan imanımızdır. Sigara imanlının sağlık hayatını ilgilendiren bir konudur. Aynı zamanda bedenin tapınak olmasından dolayı aşılması gereken kötü bir alışkanlıktır.



ii) Sigara içmek gerçekten büyük bir tutku ve alışkanlık olabilir: Sigara içmenin imanlı açısından yanlış olmasının iki büyük nedeni vardır. Birinci: tutku derecesinde bir alışkanlık olması sigaranın bizi yönetmeye başlaması demektir. Aynı zamanda bir put olmasına neden olur. İkinci ise yukarıda da bahsettiğimiz gibi Allah’a ait bir kişinin bünyesini tahrip etmesidir. İşte, bu iki nokta açısından sigara büyük sorundur. Oysa imanlı Kutsal Ruh tarafından yönetilmeli ve iyi olan, güzel olan, faydalı olan her ne varsa onun ardınca koşmalıdır.



iii) Sigara hem zararlıdır hem de başkalarını rahatsız etmektedir: Bizim ülkemizde olduğu gibi bazı toplumlarda sigara içmek oldukça kabul görmekle birlikte yine de birçok kişi sigara içmemektedir. Oysa sigara içenler sigara içmeyenlerin yaşamlarını da sağlık açısından riske sokmaktadırlar. Sürekli olarak çalıştığı ortamda sigara dumanına mazur kalan kişiler sigara içmeseler de sigara içenler kadar sağlıklarının bozulması riskiyle karşı karşıya kalmaktadırlar. Burada görüldüğü gibi sigara hem kişiye hem de çevresindekilere zarar veren bir maddedir.

O zaman en iyi olan Allah’ı yüceltmek isteyen imanlının bu alışkanlığa bulaşmamasıdır. Ama yukarıda da belirttiğimiz gibi bu alışkanlığı eskiden beri sürdüren imanlı kardeşlere de büyük anlayış göstermek gerekmektedir. Çünkü bu bir alışkanlıktır, kişi hemen bir anda bu alışkanlığı bırakacak değildir. Karşılıklı anlayışla ve zararları göz önünde bulundurularak, yardım edilerek bu alışkanlıktan vazgeçilmesini sağlamak gerekir.

Kısacası kilise büyük bir oranla sigara içmeme eğilimini göstererek Allah’ın bizlere bahsettiği bedeni O’na yaraşır bir biçimde tutuyorsa bu konuda üzerine düşen iyi tanıklığı yapıyor olacaktır.



c) Alkol kullanımı

Alkol kullanımı da sigara gibi oldukça eskilere dayanmaktadır. Tarihte birçok toplumlar kendilerine alkollü içecekler üretmişlerdir. İslam ve Budizm alkolü kesinlikle yasaklamaktadır. Yahudi inancı ve Hıristiyanlık ise alkolün aklı başında bir biçimde, sarhoş olunmamak kaydıyla kullanılmasına izin vermektedir. Önemli olan alkolün bizi yönetmesi değil, bizim onu haddi aşmadan çok dengeli bir biçimde yönetmemizdir.

Eski çağlarda çok çeşitli içecekler yoktu. Temiz su ve şarap içilen ana içeceklerdi. Bu nedenle Kutsal Kitap’ta şaraptan çok bahsedildiğini görebiliriz.[38] Allah, her şeyi yaratmış olduğu gibi şarabın fermantasyonunun da sahibidir. Hatta şarap bazen Allah’ın halkını bereketlemesinde bir simge olarak da kullanılmaktadır.[39] Aynı zamanda sunakta sunu olarak da Allah’a sunulduğunu görüyoruz.[40] Kötü ve zor durumlarda şarabın tazelik verdiği, yüreği rahatlattığı söylenmektedir.[41] Aynı zamanda şarabın ilaç olarak önerildiğini de görmekteyiz.[42]

Rab İsa Mesih ilk mucizesini bir düğünde suyu şaraba çevirmekle göstermişti.[43] Bunu yapmakla arkadaşlarını toplumsal utançtan kurtardı. Ayrıca yeni şarabın, yeni şarap tulumlarına konulmasının gerekliliğini hatırlatmıştı.[44] Aynı zamanda son akşam yemeğinde de Mesih İsa, dünyanın günahlarına karşılık olarak kendi döktüğü kana simge olarak bir kase şarabı göstermişti. Bunu hatırlamaları için bu simgesel örneği sürekli olarak tekrarlamalarını istemişti.[45]

Yalnız bütün bu örneklerde şarabın içilmesi ülkemizde çayın içilmesi gibi değerlendirilmelidir. Bugün çok çay içmenin de birçok zararları vardır. Mideye zararı vardır, kalp çarpıntısı yapabilir, uyku uyutmayabilir. Ama buna rağmen çay ülkemizde temel içeceklerden biridir. O dönemde de şarap suyun yanında temel içeceklerden biriydi. Bu nedenle Kutsal Kitap’ta çok defa geçmektedir. Bununla birlikte Kutsal Kitap şarabın zararları konusunda da uyarılarda bulunmaktadır. Çok şarap içmenin gerçekten kişiyi aşağılanmasını, hikmetsiz davranmasına neden olması, utanç getirmesi gibi sonuçları vardır. Çünkü kişi şarapla kolayca sarhoş olabilir. Bu Kutsal Kitap’ta çok net olarak uyarılmaktadır. Nuh’un, Lut’un, Nabal’in yaşamlarında şarapla sarhoş oldukları Kutsal Kitap’ta anlatılmaktadır.[46] İşaya peygamber çok içki içip sarhoş olan kahinlerin ve peygamberlerin o hiçte güzel olmayan durumlarını şöyle dile getirmektedir:



“Ve şunlarda şaraptan sendeliyorlar, ve içkiden salınıyorlar; kahinle peygamber içkiden sendeliyorlar, şarap düşkünüdürler, içkiden salınıyorlar; rüyette yanılıyorlar, hükümde sürçüyorlar. Çünkü bütün sofralar kusmuk ve pislikle dolu, temiz yer yok.”

Yşa. 28:78



Çok içki, çok şarap içmek kişinin düşünce ve karar verme yeteneklerini ortadan kaldırmaya başlar. Böylelikle insan normal hayatında yapmadığı şeyleri yapmaya başlar. Uyuşturucularda olduğu gibi gerçeklerden kaçış ve hayal alemine dalış söz konusudur. Bu da doğal olarak kişiyi insanlığından çıkarmaya başlar. Massa kralı Lamuel, kralların sarhoş olmamaları gerektiğini söyler, aksi takdirde ülkelerini yönetmeyi unutacaklarından bahsetmektedir.[47] Aynı zamanda şarap aldatıcıdır da, kişinin anlayışını mahveder.[48] Özellikle Kutsal Kitab’ın Süleyman’ın Meselleri bölümü, bu konuda uyarılarla dolu bir bölümdür:



“Ah kimin? Vah kimin? Çekişmeler kimindir? Şikayet kimin?boşuna yaralar kimindir? Gözlerin kızarması kimindir? Şarabın başında oturup gecikenlerin, karıştırılmış şarabı aramağa gidenlerindir. Şarabın kızıl olmasına, Kadehte rengini vermesine, kolay kolay aşağı akmasına bakma. Sonunda yılan gibi ısırır, ve engerek gibi sokar. Gözlerin garip şeyler görecek, Yüreğin sapık şeyler söyleyecek. VE deniz ortasında yatan adam gibi, gemi direğinin başında yatan adam gibi olacaksın; Ve diyeceksin: Bana vurdular ve ağrı duymadım; Beni dövdüler ve anlamadım; Ne zaman ayılacağım? Onu bir daha arayayım.”

Sül. 23:29-35



Görüldüğü gibi alkolün azında her ne kadar yarar varsa da çok kullanıldığında çok büyük olmaktadır. Bu nedenle alkolizm gibi bağımlılık oluşturma olasılığından dolayı alkollü içeceklere karşı temkinli olmak çok önemlidir. Bu aynı zamanda Kutsal Kitab’ın emridir.

O zaman bu durumda imanlı bir Hıristiyan’ın alkollü içeceklere karşı tutumu ne olmalıdır?



i) Bir imanlının alkol kullanmasına izin var mıdır? Alkolün çok kullanımının getirdiği zararlar çok açık bir biçimde belirtilmiştir. Kutsal Kitap bu noktada söylenmesi gereken her şeyi söylemiştir. Alkolün bizi kontrol etmeye başladığı andan itibaren günah sınırı başlamaktadır. Mesih İsa’nın izleyicilerine emir, şarapla sarhoş olmamaları ama Kutsal Ruh’la dolu olmaları yönündedir.[49] Kardeş denilen bir kişinin ayyaş olması durumunda ilişkide bile bulunulmaması önerilmektedir.[50] Ayyaşlık karanlığın işlerinden olduğu için bir kişinin göklerin egemenliğindeki yeri için bir engel teşkil eder.[51] Özellikle kilise önderliğinde bulunanların, içki konusunda daha da temkinli davranmaları gerekir.[52]

Kutsal Kitap alkolü yasaklamamakla birlikte, çok kullanımının getireceği zararları belirterek sarhoşluğu yasaklamaktadır. Alkol kullanımında imanlıların kendi kendilerini çok iyi kontrol etmeleri ve aynı zamanda belli bir disiplin altında tutmaları gerekmektedir.



ii) Bir Hıristiyan’ın alkol kullanımından kaçınması gerekir mi? Hıristiyanlar tarih boyunca alkol konusunda farklı düşünmüşlerdir. Bazıları hiç içmeme taraftarı olurken, bazıları biraz içmeyi desteklemişlerdir. Kutsal Kitap ayetlerinde net olan bir gerçek alkolün yasak olmadığı ama sarhoşluğun kesin olarak yasak olduğu gerçeğidir. Bu durumda samimi bir Hıristiyan için sınır bellidir. Şarap ya da benzeri alkollü içkileri belli toplantılarda, düğünlerde, yemeklerde kullansa bile bunu asla kendine alışkanlık edinmemeli ve aynı zamanda sarhoşluk derecesini zorlamamalıdır. Aksi takdirde Allah’ın koyduğu sınıra karşı gelmiş olacaktır. Diğer taraftan da alkol içeni yargılamak gibi tepkiler ya da bir takım kurallar oluşturmak yine Kutsal Kitap sınırlarını zorlamaktır.

Kutsal Kitap’ta özellikle kahinlerin dini görevlerini yerine getirirken alkolden uzak kalmaları istenmektedir.[53]Kutsal Kitap’ta Nezir adağı sırasında içki yasağı bulunmaktadır ama bu belli bir süre içindir.[54] Küçük bir Yahudi dini grubu olan Rekabiler’de ise alkol tamamen yasaktı.[55] Ama bütün bu örnekler bir istisnadır.

Kısacası alkolden kaçınmak güzel bir tanıklık olabileceği gibi, alkolü düzeyli bir biçimde kullanmakta oldukça güzel bir tanıklık olabilir.

Özellikle bazı durumlarda alkolden kaçınma çok yararlı olabilir:



1) Bu konuda zayıf olan kardeşi korumak için: Elçi Pavlus, imanı zayıf olan kardeşi korumak amacıyla yapmakta özgür olduğumuz bazı şeyleri yapmamamız gerektiğini öğretmektedir. Bir kardeşin alkol konusunda iradesi zayıf olabilir, belki daha önceden alkolik bir geçmişe sahiptir. Bu kardeşin yanında biz rahatlıkla alkol kullanırsak bu kardeşin alkolden kurtulma mücadelesini yarıda kesmiş olabiliriz.[56]



“Öyleyse barışın ardından koşalım ve birbirimize karşı yapıcı olalım. Yiyecek yüzünden Allah’ın işini baltalama. Gerçekte her yiyecek yenebilir. Ama yediğiyle başkasını suça sürükleyen kişi kötülük eder. Et yememek, şarap içmemek ve kardeşini suça sürükleyecek herhangi bir şey yapmamak iyi tutumdur.”

Rom. 14:19-21



2) Alınganlığı önlemek:Bazı kültürlerde alkol hiçbir biçimde kullanılmamaktadır. O zaman bu kültürün içinde yaşadığımız sürece çevremizdekileri kendi alkollü içeceğimizle rahatsız etmemek ilkemiz olmalıdır. Aksi takdirde kişiler biz farkına varmadan bizden uzaklaşacaklardır.

3) Denenmelere mani olmak: Yukarıda da söylediğimiz gibi kilise içinde bazı kişilerin eskiden alkolle ilgili bazı sorunları olmuş olabilir. Biz rahat bir biçimde alkolden bahseder ve alkol kullanırsak bu kişilerin yaşamında farkında olmadan bazı sorunlar oluşturabiliriz.

4) Bir kişinin ailesinde alkole karşı zayıflığın olması durumunda: Bazı kişilerin ailelerinde alkol oldukça üst düzeyde kullanılmıştır. İmanlı bir kardeş böyle bir aile mensupsa, içki kullanmamak bilgice bir davranıştır. Ama bizim sağladığımız ortamlarda kolayca alkole adapte olup ailesinin zayıf olduğu noktada kendisi de güç kaybetmeğe başlayabilir.

Yeniden tekrarlamak gerekirse inancımızda alkollü içeceklere kesin bir yasak getirilmemiştir. Bununla birlikte herkesin kendi sınırlarının bilinci içinde sarhoş olmadan alkol kullanmasına izin verilmiştir. Ayrıca imanlının başka kardeşleri sürçtürmemesine çalışılmalıdır. Bu durumda bizler özgürce, kendi kararımızla tanıklığımıza zarar vermemek koşuluyla alkollü içeceği az miktarda kullanabilir ya da hiç kullanmayabiliriz. Yeter ki, her durumda Rab’bin çocukları olduğumuzu unutmayalım ve O’na yaraşır tanıklar olalım.



4. KENDİ KENDİMİZİ KONTROL ETMEK



Mesih’in çocukları her durumda dengeli davranmayı bilen, disiplinli kendi kendilerini kontrol eden kişiler olmalıdırlar.[57] Girit adasında Titus’un görevi, Hıristiyan önderlere davranış biçimleri hakkında öğretilerde bulunmaktı:



“Çünkü Allah işlerini yöneten biri niteliğindeki Gözetici'nin kusursuz olması gerekir. Kendini öne sürmemeli, kanı başına sıçramamalı, içkiye düşkün olmamalı, kaba kuvvetten kaçınmalı, para canlılıktan uzak durmalı. Konuksever, iyiliksever, ağırbaşlı, adaletli, kutsal, tutkularına üstün gelen,...”

Tit. 1:78



“Yaşlılara ölçülü, saygıya yaraşır, ağırbaşlı olmalarını öğütle. İmanları, sevgileri, katlanışları sağlam olsun. Bunun gibi, yaşlı kadınlara saygıdeğer olmalarını öğütle. Ne kara çalsınlar, ne de içkiye tutsak olsunlar. Erdemli tutumu öğretsinler. Böylece genç kadınlara kocalarını, çocuklarını sevmeyi öğretsinler. Genç kadınlar ağırbaşlı, suçsuz, evcimen, iyi huylu, kocalarına bağımlı olsunlar. Öyle ki, Allah’ın Sözü kötülenmesin. Bunun gibi, genç erkeklere de tutkularına üstün gelmelerini öğütle.”

Tit. 2:26

Yukarıda sıralan bütün sözcüklerde bir insanı insan yapan esas unsurlar vardır. Çevremizdeki insanların bizden bereket almaları, iyi bir tanıklık görmeleri için bir Hıristiyan’ın kendinde oluşturması gereken Kutsal Kitab’a ait davranış biçimleridir. Şimdi bunlardan bazılarına birlikte bakalım.[58]



a) Konuşma

Daha önceki bölümlerde dilin özellikle doğru konuşma anlamında, ne kadar büyük önem taşıdığını söylemiştik.[59] Bu bölümde özellikle Allah’ı yüceltme, başkalarını bina etme anlamında sözlerimizin öneminden bahsedeceğiz. Çünkü söylediklerimiz karakterimizin aynasıdır. Dilimiz gerçek düşüncelerimizi dile getirir. Bu durumda imanlı Hıristiyanların bazı konuşma biçimlerinden uzak kalması gerekmektedir.



i) Allah’ın adını boş yere ağza almak: Üçüncü Emir Allah’ın adının boş yere ağza alınmamasını emretmektedir.[60] Bu çok doğrudur, çünkü Allah’ın adı bütün isimlerin üstündedir ve Allah’ın bütün karakter özelliklerini temsil eder. Bu isme her şeyin üzerinde önem ve saygı verilmelidir.

Yahudiler bu konuda çok hassastılar. Bu nedenle de Yüce Allah'ın ismini kullanmamayı seçtiler. Oysa günümüzde birçok yerde Allah’ın adını boş yere ağzımıza alıyoruz. Şaşkınlığımızı belirtirken, başkalarına kötü söz söylerken, yemin ederken.

Burada durup düşünmeliyiz. Yüce Allah’ın adını ancak O’na yaklaşırken, O’na dua ederken, O’nu yüceltirken kullanmalıyız. Oluşturduğumuz Hıristiyan konuşma biçiminde farkında olmadan bir çok kere Rab’bin adını ağzımıza alırız. Bu ağzımıza alış aslında esas anlamı itibari ile olsa sorun değildir ama çoğu zaman adeta boş bir alışkanlık şeklinde söylenmektedir.



ii) Kötü sözler: Bu konuda Mesih İsa’nın günlerinde din adamları uyarılmıştır. Bizlere de bu konuda uyarı vardır. Ağzımızın bekçisi olmak zorundayız:



“Ya ağacı sağlıklı yetiştirirsiniz, ürünü de sağlıklı olur; ya da ağacı çürük yetiştirirsiniz, ürünü de çürük olur. Çünkü ağaç ürünüyle tanınır. Engerekler soyu! Kendiniz kötü kişilerken iyi sözler söyleyebilir misiniz? Çünkü ağız yüreğin taşmasından söz söyler. İyi insan içindeki iyi gömüden iyi olanları çıkarır. Kötü insan da içindeki kötü gömüden kötü olanları çıkarır. ‘Size diyorum ki, insanlar söyledikleri her boş söz için yargı gününde hesap verecekler.’ Öyle ki, sözlerin doğrultusunda suçsuz ve yine sözlerin doğrultusunda suçlu çıkarılacaksın.”

Mat. 12:33-37



Dizginlenmemiş dilin sonucunda büyük küfürler, yargılar gelmektedir. Özellikle kızgınlık anında söylediklerimize çok dikkat etmemiz gerekmektedir.[61] Rab İsa Mesih aslında bize dünyanın öğrettiklerinin tersini öğretti:



“Ama siz dinleyenlere söylüyorum: Düşmanlarınızı sevin, sizden nefret edenlere iyilik edin. Sizi lanetleyenlere kutluluk dileyin. Size kötülük edenler yararına dua edin.”

Luk. 6:27-28



Elçi Pavlus’ta Mesih İsa’nın öğrettiklerinden başka bir şey öğretmedi ve öğrettiği gibi de yaşadı:



“Sizlere saldıranlara iyilik dileyin. Evet, iyilik dileyin, lanet etmeyin.”

Rom. 12:14



“Ellerimizle çalışan emekçileriz. Sövülürken kutlu kılıyoruz, saldırıya uğrarken katlanıyoruz,”

1. Ko. 4:12

“Ağzınızdan hiçbir yarasız söz çıkmasın. Tam tersine, yapıcılığa katkıda bulunabilen, dinleyicilerin canına can katan yararlı söz neyse o konuşulsun.”

Ef. 4:29



Elçi Pavlus’un bu konuda öğretilerinin sürekli tekrar edildiğini görüyoruz.[62] Bir Hıristiyan için ağzından çıkanı kulağının duyması bir ilke olmalıdır. Eğer eskiden gelen kötü sözleri söyleme alışkanlığı varsa bu konunun üzerinde gayretle durması, dua ile kelam ile bunun üstesinden gelmesi gerekir.[63]

Özellikle şaka yaparken kullandığımız dil çok önemlidir. Biz Allah’ın çocukları olarak neşeli insanlar olmalıyız. Elbette şaka yapacağız. Ama şakayı yaparken bile dünya ölçüleri ile değil, kelam ölçüleri ile yapmalıyız.



b) Kızgınlık

Kızgınlık gerçekten duygusal ve doğal bir patlamadır. Doğal olduğu kadar oldukça zarar verici bir duygusal patlamadır. Bu nedenle imanlı bir kişi için bu davranış biçiminin de dizginlenmesi gerekir. Yeter ki, öfke günaha neden olmasın.



i) Kızgınlık kimi zaman günah değildir: Kutsal Kitap’ta Allah’ın kızdığı zamanları görüyoruz.[64] Seven bir Allah’ın zaman zaman kızması bize biraz tuhaf görünebilir. Ama Allah, merhameti bol ve oldukça geç öfkelenen bir Allah olarak kendisini bize tanıtmaktadır.[65] İnsanın günaha meyilli varlığı kızgınlığı kolaylıkla günaha çevirebilir. Allah’ın kızgınlığı ise günaha karşıdır. Allah kendi seçtiklerini Firavunun gazabından kurtardığında bu insanlar bir türlü tatmin olmamışlardı. Allah’ın yaptığı onca şeye karşı sürekli söylenip duruyorlardı. İşte, Allah bu noktada artık onlara kızmaya başladı. Hem imanları eksikti hem de putperestlik onları çekiyordu:



“Ve kavm RAB’BİN kulağında kötülükten şikayet edenler gibi oldu; ve RAB işitti, ve öfkesi alevlendi; ve RAB’BİN ateşi onlar arasında yandı, ve ordugahın kenarında olanları yedi.”

Say. 11:1



“Ve İsrail Baalpeora bağlandı; ve RAB’BİN öfkesi İsrail’e karşı alevlendi.”

Say. 25:3



Allah’ın öfkesi kendi kutsallığından gelen bir öfkedir. Rab’bimiz Mesih İsa’nın da zaman zaman kızdığını görebiliriz. Özellikle Yahudi fanatizmine, kuralcılığına karşı; onların imansız yüreklerine karşı öfkesinin alevlendiğini görüyoruz.[66] Özellikle Allah’ın tapınağını pazar yerine çevirenlere karşı tepkisi kızgınlığına örnek oluşturmaktadır:





“İsa tapınağa girdi ve tapınakta alışverişle uğraşan herkesi dışarı attı. Para değiştirenlerin masalarını, güvercin satıcılarının koltuklarını devirdi. Onlara, ‘Kutsal Kitap'ta şöyle yazılmıştır’ dedi: 'Evime dua evi denecektir.’”

Mat. 21:12-13



Çünkü burada önemli olan Allah’ın evinin küçük düşürülmesi olayıydı. Mesih İsa bu nedenle oldukça öfkelenmişti. Oysa kendisini tahrik ettiklerinde Rab İsa’nın tepki göstermediğini biliyoruz:



“Ne yerilirken yerdi, ne de işkence çekerken gözdağı verdi. Tersine, hakça yargılayanın eline bıraktı kendini.”

1. Pe. 2:23



Kısacası kendisine karşı kötülük edenlerin yargısını kendi Babasına bırakmıştır.[67]

Yeremya peygamberde de Allah’ın öfkesini görüyoruz. Çünkü İsrail oğulları Allah’ın emirlerini dinlemiyorlar, Allah’ın yaptıklarını çoktan unutmuşlardı.[68] Atina’yı ziyareti sırasında entelektüel insanların putperestliğini gören elçi Pavlus’un kızdığını görüyoruz.[69] Günaha kızgın olmak aslında oldukça önemli bir şeydir. Elçi Pavlus’un Korintoslular’a yazdığı mektupta bunu belirttiğini görüyoruz.[70] Kilise içinde de aslında günaha karşı, Allah’ın yüceliğine karşı gelinmesi durumunda aynı tepkiyi, kızgınlığı göstermemiz gerekmektedir.[71] Allah’ın karşı durduklarına, adaletsizliklere, haksızlıklara bizlerin de karşı durması önemlidir. Ama bunu yaparken yine de Kutsal Kitap davranış biçimlerini esas almamız gerekmektedir.



ii) Öfke ne zaman günahtır: Öfke, gerçekten Kutsal Kitap’ta yazılı günahlardan herhangi birine bizi teşvik ediyorsa ve bu günahı işleyecek duruma getiriyorsa o zaman günahtır. Kain, Allah’ın kendi sunusunu kabul etmemesi sonucunda katil olacak kadar sinirlenmişti. Görüldüğü gibi Kain’in bu öfkesi onu onulmaz bir günaha sürükledi.[72] Yakup’un oğulları hakkında söyledikleri önemlidir:



“Şimeon ve Levi kardeştirler; Zorbalık silahları onların kılıçlarıdır. Ey canım, sen onların meclislerine girme; ey izzetim, sen onların cemiyetleriyle birleşme, çünkü onlar öfkelerinde adam öldürdüler; ve kızgınlıklarında sığırlar topal ettiler. Onların öfkesi lanetli olsun, çünkü o vahşi idi; Onların gazabı lanetli olsun, zira gaddardı; Onları Yakub ta böleceğim ve İsrail’de dağıtacağım.”

Tek. 49:57



Bu iki kardeşin öfkelerinin sonuçları çok açıktır.[73] Süleyman’ın Mesellerinde bu konuya ilişkin yine oldukça önemli uyarılar vardır:[74]



“Hikmetli adam korkar, ve şerden ayrılır; fakat akılsız adam kibirlenir, ve kendine güvenir. Çabuk öfkelenen akılsızlık eder; ve niyetleri bozuk olan adamdan nefret olunur.”

Sül. 14:16-17



“Öfkeli adam çekişme çıkarır; Fakat geç öfkelenen, kavgayı yatıştırır.”

Sül. 15:18



“Öfkeli olan adamla arkadaşlık etme, ve kızıcı adamla gitme; yoksa onun yollarına alışırsın, ve canını tuzağa düşürürsün.”

Sül. 22:24



Rab İsa arkadaşına kızan kişinin yargı altında olduğunu söylemektedir.[75] Elçi Pavlus öfkenin günahlı doğanın bir belirtisi olduğunu söylemektedir.[76] Kontrolsüz ve kişinin kendi benliğinden kaynaklanan öfkenin çoğunlukla günah olduğu açıktır.



iii) Öfkeyi halletmek: İlk önce öfkenin nereden kaynaklandığına karar vermemiz gerekir. Kendi benliğimizden mi, yoksa gerçekten kutsal değerlere karşı işlenilenlere tepkiden mi? Çünkü genelde kendi benliğimizden kaynaklanan öfkede hep bencilliğimiz öne çıkar, kendimize karşı yapılan haksızlıklarda da “bana bunu nasıl yapar?” tarzında bir sorunun ardından öç alma içgüdüsü harekete geçer. İşte bu durum çok tehlikelidir. Hemen kendi içimizdeki fırtınadan ötürü Rab’be dua ve itirafla yaklaşmamız gerekir.

Öfkenin nedenini tespit ettikten sonra hemen kelama başvurmamız büyük önem taşımaktadır.



1) Öfkemizin günaha neden olmasına izin vermemeliyiz. Çünkü sonuçları kaldıramayacağımız kadar kötü olabilir.[77] Bu durumda yapacağımız en güzel şey sonuçların tehlikesini iyice düşünmek ve dua ile sakin olmaya çalışmaktır.

2) Öfkesini dizginleyebilen bir adam, bir kenti feth eden bir adamdan daha hayırlıdır. Bu sözün altı çizilmeli ve hiç unutulmamalıdır.[78]

3) Öfkenin çok uzun bir süre sürmesine hiç izin verilmemelidir. Kutsal Kitap öğretisine göre öfkenin üzerine güneş batmasına izin verilmemelidir.[79]

4) Öfke bir inanlının karakterine işlememelidir. Mümkün mertebe uzak kalınmalıdır.[80]

5) Öfkelenme konusunda hiç acele edilmemeli, genelde olan olayların, söylenen sözlerin sonuçları beklenmelidir. Çünkü öfke kutsal bir yaşam yaşamamız için büyük bir engel oluşturmaktadır.[81]

6) Öfkelenmek Allah’ın sonuçlandıracağı bir olaya önceden el koymağa kalkışmak gibi bir durumdur.Çünkü yargı Rab’be aittir. Bu hiç unutulmamalı ve kendi kendimize bir takım öçler almaya kalkışılmamalıdır.[82]



Görüldüğü gibi kutsal nedenlerle kişinin öfkelenmesi doğrudur. Ama samimi bir Hıristiyan için öfkenin nedeni gerçekten Kutsal olan Rab’bin değerlerine karşı gelinmesi olmasıdır. Bir Hıristiyan’ın kendi için öfkelenmesi, öç almaya kalkması, kötü sözler söylemesi aslında düşünülemeyecek bir durum olmalıdır. Çünkü her şeyin sahibi Allah, kötülükler karşısında öcün de sahibidir. Bu durumda imanlı bir Hıristiyan’a düşen sabırla sonucu Allah’a emanet etmektir. Öfkelendiğinde öfkesinin günaha yol açmadan sonuçlanmasına ve çabucak geçmesine önem göstermelidir.



c) Oburluk

Yeme içme gerçekten Allah’tan gelen bir berekettir. Yemek yeme, yemek yemeden zevk alma bir günah bir suç değildir.[83]Bununla birlikte açgözlülük, oburluk günahtır. Doğal olarak bu tarz alışkanlığın sarhoş olmakla da alakası vardır. Oburluk, kişinin kendi kendini kontrol edemediğinin iyi bir işaretidir:



“Ve eğer istekli adam isen, kendi boğazına bıçak koy,”

Sül. 23:2



“Oğlum, dinle ve hikmetli ol, ve yolda yüreğini doğrult. Şarap sümürenlerin, ete düşkün olanların arasında bulunma; çünkü ayyaş ve obur fakir olur; ve uyuklama insana paçavra giydirir.”

Sül. 23:19-21



“Şeriatı tutan oğul anlayışlıdır; Fakat oburlara arkadaş olan, babasını utandırır.”

Sül. 28:7



Şimdi aşırı yemek yemekten uzak durmamızın nedenleri üzerinde duralım:



i) Oburluk, Allah’ın bizlere verdiği bedene iyi bekçilik yapamadığımızın bir göstergesidir: Daha önce söylediğimiz gibi bedenimiz Allah için bir tapınaktır.[84] Bu bedeni korumamız Allah için sağlık içinde hizmet etmemize fırsat verir. Oysa çok yemek, oburluk beraberinde birçok bedensel ve ruhsal rahatsızlıkları da getirecektir.



ii) Oburluk aynı zamanda ahlak anlayışımız, sorumluluğumuz için bir engel olabilir: Aşırı yiyen, oburluk yapan kişiler farkında olmadan başkalarına sevgisiz davranmaya ve daha az merhamet göstermeye başlayabilirler. Çünkü onlar için mide merkezli bir yaşam önemlidir. Mideyi tatmin için paylaşmaktan, başkalarına yardım eli uzatmaktan da vazgeçebilirler.

iii) Oburluk sahip olduğumuz kaynakların dikkatli kullanmadığımızı gösterir: Varlığımızı yiyeceklere, yalnızca kendi tatminimiz için olan şeylere harcamak Allah’ın bize bahşettiği kahya görevini tam olarak yerine getirmememiz anlamındadır. Oysa her neye sahipsek bu sahip olduğumuz şeylerin üzerinde hem bekçiyiz hem de bunları paylaşma sorumluluğumuz vardır. Ondalıklarımızı doğru bir yürekle ve istemle vermemiz gerekir. Oysa oburlukta midemizi ve kendimizi kayırma daima öncelik taşımaya başlar.

Bu noktada çeşitli rahatsızlıklar nedeni ile fazla kiloları olabilecek insanları da düşünmemiz gerekir. Doğum yapmış annelerin kilolu olmaları, çok çocuk sahibi annelerin doğumlardan sonra kilo verememiş olmaları, bazı kişilerin bünye olarak kilolu olmaları gibi özel durumlar bu başlığın altında görülmemelidir. Bu nedenle hiçbir şekilde samimi bir Hıristiyan kilolu bir başka kardeşini yargı altına koymamalıdır. Oburluk yapan kişiler ise kendilerini bilmektedirler. Bu konu yalnız ve yalnız bu şekilde davranan kişilerin Rab’le olan yaşamlarını bir kademe daha ilerletebilmeleri nedeni ile ele alınmıştır.





5. BAĞIŞLAMA



Kutsal Kitab’ın en önemli konularından biri de bağışlamadır. Birçok kişi için bağışlama kabul edilmesi ve anlaşılması oldukça zor olan bir kavramdır. Gerçek bağışlama, suçlu kişinin suçunu itiraf etmesi, suçunu kabul etmesi durumunda yaptığı suçtan tamamen bağışlanması demektir. Biz tam ve gerçek anlamda bağışlamayı Allah’ın bağışlama karakterinden öğreniyoruz. Bu nedenle gerçek anlamda bağışlamayı algılamak istiyorsak, öncelikle Allah’ın bağışlamasını algılamamız gerekmektedir. Bu nedenle bu bölümü, özellikle Allah’ın bağışlamasını anlamaya çalışmakla ele alıyoruz:



a) Allah ve bağışlama

Dünya tarihinde bağışlama üzerine en büyük örnek yüce Allah’ın günahlı insanını bağışlamasıdır. Kutsal Kitab’a göre hepimiz günah işledik ve hepimiz aslında cezayı hak ettik.[85] Ama bütün bunlara rağmen Allah, seven ve merhamet sahibi bir Allah olduğu için günahlarını itiraf edip, O’na itaat edeni bağışlamayı istemektedir. Kutsal Yazılar boyunca Allah’ın kendisine karşı gelmiş olan bütün seçilmişlerini sürekli olarak bağışladığını görüyoruz.[86] Kutsal Yazılar’a göre hepimiz kendi doğrultumuzda gidiyoruz ve Allah’a karşı isyan içinde yaşıyoruz.[87] Bu nedenle O’nun bağışlamasına ihtiyacımız çok büyüktür. O’nun bağışlamasına layık olmadığımız halde, kendi biricik Oğlu Mesih İsa’yı kurtarıcı ve Rab olarak günahlarımıza bedel olmak üzere göndermiştir. O’nun haç üzerindeki kanı günahlarımıza bedel olmuştur.[88] Bağışlanmayı almadan önce kendimizin günahlı olduğunu bilmemiz gerekir. Kendi kendimizi kurtaramayacağımızı anlamamız ve Mesih İsa’nın gerçekten bizim günahlarımıza karşılık olarak ölüp dirildiğini kavramamız gerekir. Bağışlama bu noktada başlamaktadır.

Allah’ın bağışlaması kimleri kapsar? Mesih İsa’yı kurtarıcı olarak kabul eden her kişi için Allah’ın bağışlaması vardır. Mesih İsa’ya iman eden hiçbir kişi kendisini affedilemez bir günahkar olarak göremez.[89]

Bağışlanmamızın bedeli nedir? Bağışlanmamızın bedelini Mesih İsa ödemiştir. Bu muhteşem kurtarış Allah’ın karşılıksız lütfudur. Yalnızca ve yalnızca yürekten Allah'ın kurtarış lütfunu kabul etmemiz gerekmektedir. Karşılıksız olması ucuz olması demek değildir. Aslında Rab’bimiz Mesih İsa bunu kanı ile ödemiştir. Değerli olan bir şeyi, kendi kanını dökmüştür. Allah kendi sözünü, kendi Oğlunu bu uğurda feda etmiştir.

İşte, bu bağışlamayı algılayanlar, Allah’ın bizim için yaptığını algılayanlar bağışlamayı gerçekten bilenlerdir. Bakın elçi Pavlus bunu nasıl dile getiriyor:



“Birbirinize karşı iyi yürekli olun. Mesih bağlılığında Allah’ın sizleri bağışladığı gibi, siz de sevecenlikle birbirinizi bağışlayın.”

Ef. 4:32



“Öyleyse Alalh’ın seçilmişleri, kutsal yaşamlılar ve sevilenler olarak, sevecenlikle dolu bir bağır, iyi yüreklilik, alçakgönüllülük, yumuşak huyluluk ve sabır kuşanın.”

Kol. 3:12





b) Birbirimizi bağışlamak

Birbirimizi bağışlamak hiç kolay bir iş değildir. Birisi bizi incittiğinde[90] kendi haklılığımızdan başka bir düşünce bize geçit vermez. Hemen kötü sözler hafızamızda yerlerini alır. “Allah cezanı versin,” “Allah seni kahretsin” gibi daha birçok kötü söz sıralanır. Oysa burada hem Allah’ın adı boş yere ağza alınmakta hem de yürekteki nefret, kin, sevgisizlik dışarıya vurulmaktadır. Oysa bağışlama doğru olarak algılanmış olsa, bağışlamanın esenliğinde insan ilişkilerinde büyük iyileşmeler görülecektir. Uzmanların dediği gibi insanlar eğer gerçekten bağışlama mucizesini bilmiş olsalardı akıl hastaneleri bu kadar dolu olmayacaktı. Oysa bizim için bizi günaha kadar götürecek öfke, kin ve nefreti seçmek bağışlamayı seçmekten çok daha kolay görünmektedir. Kutsal Kitab’a göre bağışlama şunları içermektedir:



i) Bağışlama her imanlı Hıristiyan’ın görevidir: Kutsal Kitab’a göre bize karşı suç işleyeni bağışlamazsak biz günaha girmiş olmaktayız. Kendi kendimize Allah’ın yargısını üzerimize çekmekteyiz:



“İnsanların suçlarını bağışlarsanız, göksel Babanız da sizleri bağışlar. Ama bağışlamazsanız, Babanız da sizin suçlarınızı bağışlamayacaktır.”

Mat. 6:14-15



Kutsal Kitap’ta bağışlamaya ilişkin birçok örneğe rastlamaktayız. Yusuf’un öyküsü bağışlamaya güzel örneklerden biridir. Kardeşlerinin onca kötü davranışına karşın Yusuf öç alabilecek bir konumda olduğu halde kardeşlerinden öç almamıştır:[91]



“VE Yusuf’un kardeşleri babalarının öldüğünü görünce, dediler: Belki Yusuf bize kin tutar, ve bizim ona yaptığımız bütün kötülüğün karşılığını yapar... Ve kardeşleri de gidip onun önünde yere kapandılar; ve dediler: İşte, biz senin kullarınız. Ve Yusuf onlara dedi: Korkmayın, çünkü ben Allah’ın yerinde miyim? VE siz bana karşı kötülük düşündünüz; fakat Allah onu bugün olduğu gibi yapsın diye, çok kavm yaşatmak için iyilik olarak düşündü. VE şimdi korkmayın; ben sizi ve çocuklarınızı besleyeceğim. Ve onları teselli edip yüreklerine hitap etti.”

Tek. 50:15,18-21



Bütün bu söylediklerimizde açık olan gerçek bizim bağışlamayı öğrenme mecburiyetimizdir. Bu nedenle Rab İsa Mesih öğrencilerine bu konuda dua etmelerini öğretmiştir:



“Ve bize karşı suç işleyenlerin suçunu bağışladığımız gibi sen

de bizleri bağışla!;”

Mat. 6:12



Bu konuda Mesih İsa’nın verdiği mesel çok büyük bir örnektir. Kendi bağışlandığı halde bağışlamayı bilmeyen kişinin sonu hiç de iyi bir son değildir.[92] Bu meselde Rab Mesih İsa’dan öğrendiğimiz bağışlamanın samimi bir Hıristiyan’ın görevi olduğu gerçeğidir. Ama önemli olan bağışlamanın göstermelik değil, yürekten bir bağışlama olmasıdır. Çünkü bu bizi karşılıksız bağışlayan Allah’ın buyruğudur. Karşılıksız sevgisinin öğretisidir.



ii) Bağışlama demek bazen ilişkide ilk adımı bizim atmamız demektir: Bu da söylendiği kadar kolay olmayan bir adımdır. Bizler bazen kişilerin bize karşı haksızlık yaptığını düşünebiliriz. Bağışlama konusunda oldukça zorluk çekebiliriz. Ama durum her ne olursa olsun samimi bir Hıristiyan’a düşen, güzel olan, iyi olan her ne varsa bütün bu konularda ilk adımı atmaktır. Bazen bilerek ya da bilmeyerek günaha düşsek de Rab’bimizle kalkmaya gayret edip her konuda, iyileşme, barışma, Rab yolunda yürümeye devam etme yolunda ilk adımı hep bizim atmamız gerekmektedir:



“Kendinize dikkat edin. Kardeşin sana karşı günah işlerse kendisini kına. Günahından dönerse onu bağışla.”

Luk. 17:3



Özellikle bize karşı suç işleyenlere ilk tepkimiz bu kişi ya da kişilere karşı duyarsızlık göstermemiz şeklindedir. Konuşmamayı, yolumuzu bile değiştirmeyi düşünürüz. Kutsal Yazılar bu tarz durumlarda Rab’bin Sofrasına bile katılmamamızı istemektedir.[93]Aslında burada arzulanan bir an önce kişinin bu tarz duygulardan kurtulmasıdır.

Birinci aşamada sorunumuz olan kişi ile karşılıklı bir biçimde konuşmamız gerekmektedir. Bunu Mesih İsa bize öğretmektedir:



“Bu nedenle, sunakta armağanını sunarken, kardeşinin sana dargın olduğu aklına gelirse, armağanını olduğu yere, sunağın önüne bırak, git önce kardeşinle barış. Ondan sonra dönüp armağanını sun.”

Mat. 5:23-24



Allah’ın mabedi bütün kızgınlıklardan, öfkelerden, bağışlamayan yürekten arınmış bir mabet olmalıdır. Eğer bir kişi bizim bağışlamamızı reddederse biz ne yapacağız? Bazen bağışlanmayı kabul etmek çok zordur. Birçok kişiler yaptıkları yanlışlardan bağışlanmayı istememektedirler.

Bağışlanmayı kabul etmek demek yapılan yanlışı kabul etmek demektir. Eğer bağışlamayı kabul etmiyorsak o zaman ilişkiyi de kabul etmiyoruz demektir.

Aynı zamanda bağışlamada durum değişikliği, hareket değişikliği beklentisi vardır. Bir kişi dedikodu yapıyorsa ve biz bu kişiyi bağışlıyorsak, bağışlamamızın arkasında kişinin davranışını değiştirme beklentisi vardır demektir. Dedikodu yaptığımız halde bizi bağışlayan kişiye karşı sorumluluğumuz artık bu kötü alışkanlığımızdan vazgeçmemizdir. Bizler başkalarını bağışlayabiliyorsak, günah işlediğimizde bağışlanmamızı da kabul etmemiz gerekir.



iii) Bağışlama, yanlış yapanın özrünü beklemeden bağışlamayı bilmektir: Birçok durumda yanlış yapan taraf, karşı tarafın incindiğini, alındığını bile düşünmez. Hiçbir şekilde özür dilemeye gelmez. Peki, bu durumda nasıl davranmamız gerekiyor. Kutsal Yazılar’ın öğretisine göre yine samimi Hıristiyan’ın sorumluluğu kendi üzerine alıp bu kişiyi bağışlaması gerekmektedir:



“Ama siz dinleyenlere söylüyorum: Düşmanlarınızı sevin, sizden nefret edenlere iyilik edin. Sizi lanetleyenlere kutluluk dileyin. Size kötülük edenler yararına dua edin.”

Luk. 6:27-28



Hıristiyan’ı Hıristiyan yapan en önemli noktalardan biri düşmanı bile sevebilme noktasıdır. Bunun en güzel örneğini Rab İsa Mesih kendisi vermiştir. O’nun öğrencileri olan bizlerden de bunu beklemektedir. O’nu haça çakanları bile bağışlayan bir Rab’bimiz varken, bizim bunu uygulamada ne kadar geri olduğumuz kesindir:



“Kafatası denilen yere varınca, O'nu ve katilleri çarmıha gerdiler; biri sağda, öbürü solda. İsa, ‘Baba, onları bağışla’ dedi, ‘Çünkü ne yaptıklarını bilmiyorlar.’ ‘Kura çektiler, O'nun giysilerini aralarında paylaştılar.’”

Luk. 23:33-34



Burada örneklenen ahlak değeri, öteki inanç sistemlerinin üzerinde yer alan ve kolaylıkla yaşanamayacak bir ahlak değeridir. Rab Mesih İsa’nın öğrettiklerini yaşamak, O’nun arzuladığı öğrencilik kolay değildir. Ama uygulandığında da dünyaya gerçekten büyük değerler öğretmektedir. İlk iman şehidi İstefan’ın taşla öldürüldüğü sırada söyledikleri çok önemlidir. Kendisini öldürenleri iman gücü ile bağışlayabilmiştir.[94] Oysa birçok inançlarda sana yapıldığını ödeme şansın ve hakkın vardır. Oysa, Allah’ın sunduğu bu yeni antlaşmada bu yol kapatılmıştır. Allah’ın ahlakı olan Mesih İsa ahlakında yaşayanlar gerçekten düşman bile sevecek olan kişilerdir. Onlar gerçekten Allah’ın tanıklarıdırlar.



iv) Bağışlama bize karşı günah işleyenleri yargılamayı bırakmak demektir: Zaman zaman güçlükle bağışlamaya çalıştığımız kişilerin cezalarını nereden alacaklarını düşünürüz. Hala içimizde kendi işimizi kendimizin halletme çabası vardır. Oysa Rab öç benimdir diyor. Yani, her şeyi sonuçlandıracak olan Allah’tır. O zaman her durumda sonucu Allah’ı bırakmamız gerekir. Bize düşen, Allah’ın bizden istediği, yürekten bağışlamaktır:



“Onların ayağı kaydığı zaman, Öç ve ceza benimdir; Çünkü onların musibet günü yakındır, Ve başlarına gelecek olan şeyler çabuk gelecektir.”

Tes. 32:35



Bize karşı suç işleyenlerin ne zaman yargı görecekleri konusunda en ufak düşünceye bile yer vermememiz gerekir. Bu iş bizim işimiz değildir. Allah’ın adalet anlayışı kendisine aittir. O dilediğine merhamet eder, dilediğini affeder, dilediğine de cezasını verir.[95]



v) Bağışlama bize yapılan yanlışı unutmak demektir: Gerçek bağışlama “Bana yaptığını bağışladım... Ama asla unutmayacağım” anlamında bir bağışlama değildir. Rab’bimiz bizi bu şekilde bağışlamamaktadır. O’nun bağışlamasında bağışlama ve unutma söz konusudur:[96]



“Ve artık her kes kendi komşusuna, ve herkes kendi kardeşine; Rab’bi bilin, diye öğretmeyecekler; çünkü küçüğünden büyüğüne kadar onların hepsi beni bilecekler, RAB diyor; çünkü fesatlarını bağışlayacağım, ve artık suçlarını anmayacağım.”

Yer. 31:34



Rab’bimiz böyle yaparken acaba bizim bağışlama konusunda nasıl yapmamız gerekir? Elbette yürekten bağışlama ve gerçekten olanları unutma. Zor da olsa Allah’ın bizden istediği budur.



vi) Bağışlama gerektiğinde sürekli tekrarlanması gereken bir eylemdir: Bize karşı günah işlemeyi sürdüren kişiyi kaç kez affetmemiz gerekir? Mesih İsa’nın öğrencileri bu konuda merak etmişlerdi:[97]



“Bunun üzerine Petros yaklaşıp İsa'ya, ‘Ya Rab’ dedi, ‘Kardeşim bana karşı kaç kez günah işlerse onu bağışlamalıyım? Yedi keze dek mi?’ İsa onu yanıtladı: ‘Sana yedi keze dek demiyorum, yetmiş kez yediye dek diyorum.’”

Mat. 18:21-22



Burada da yine bütün ahlak kuralları üzerine çıkan bir öğretiyi görüyoruz. Sınırlandırılmamış bağışlama, sonsuz kere sonsuz bağışlama. İnsanın kendi duygularının, benliğinin üzerine çıkması ve Allah’ı görmesi ve O’nun bağışlama denizinde küçük bir örnek, küçük bir damla olması. İşte Mesih İsa’nın bize verdiği yeni yaşam. Yeni yaşam yalnızca Mesih İsa’yı yüreğime aldım. Kurtuldum hamd olsun demek değildir. Yeni yaşam Mesih’in yaşamıyla dolmak, Mesih’in yaşamında yaşlanmak demektir.[98]



vii) Başkalarını bağışlamak bir bedel gerektirebilir:Bağışlanmayı biz tamamen karşılıksız bir biçimde alıyoruz. Oysa bu bağışlamanın karşısında Rab’bimiz kendi sözü olan Mesih İsa’yı sunmaktadır. O’nun haç üzerindeki ölümü bizim bağışlanmamızın bedeli olmaktadır. Bizler de başkalarını bağışlarsak o zaman muhakkak bir bedel ödeme durumunda kalmış olacağız. Çünkü bağışlama oldukça kolay bir eylem değildir. Kendi gururumuzu ayaklar altına almak durumunda kalabiliriz. Hatta bazen bize çok kötü davranışlarda bulunan kişileri bağışladığımız için suçlanabiliriz de. Çünkü bazı insanlara göre bu kişileri bağışlama haksızlık olarak değerlendirilmektedir.



viii) Bağışlama kötü olanı iyi ile yenmek anlamındadır: Bize karşı kötü davranan, haksızlık yapan kişiye karşı takındığımız gerçek bağışlayıcı tavır bu tarz bir durumda ortaya çıkan kötülüğün gelişmesine, daha ileriye gitmesine büyük bir engel oluşturmaktadır. Kişilerin bize karşı yaptıklarına verdiğimiz iyi karşılıklar gerçekten her tür kötülüğün gelişmesine engel olmaktadır. Örneğin; bir kişi eğer hakkımızda dedikodu yapıyorsa ve biz bütün bu yapılana karşılık hiçbir kötü tepki göstermiyor ve bu kişi ya da kişiler hakkında kötü sözler söylemiyorsak işte o zaman kötü olan yenilmeye başlıyor demektir.[99]

Bazı yörelerimizde yaygın olan kan davasının da kesin çözümü yine bağışlamayı ve bağışlanmayı öğrenmekten geçmektedir. Elçi Pavlus Romalı imanlıların öç almamaları gerektiği konusunda ısrar etmektedir:[100]



“Size kötülük edene kötülükle karşılık vermeyin. Herkesin gözünde iyi olanı yapmaya çalışın. Herkesle barış içinde yaşamak için elinizden geleni yapın. Ey sevgililer, hiçbir zaman öç almayın. Bırakın, Allah’ın öfkesi alsın öcünüzü. Çünkü Kutsal Kitap'ta şöyle yazılmıştır: ‘Rab, ‘Öç alma hakkı benimdir, Karşılığını ben vereceğim’ buyuruyor. Ama ‘Düşmanın acıkmışsa onu doyur, Susamışsa ona içecek ver. Çünkü bunu yapmakla, onun başı üstüne Kızgın korlar yığmış olursun.’ ‘Kötülük seni alt etmesin; kötülüğü iyilikle alt et.’”

Rom. 12:17-21



Burada dünyanın yaptığı davranış biçimine ters bir davranış biçimi öğretilmektedir. Allah’ın arzuladığı insanların kendi davranış biçiminde değil, O’nun istediği güzellikte birbirlerine davranmalarıdır. O kötülüğe karşı güzel bir biçimde cevap vermenin, öç almadan, bağışlayarak ve iyilik yaparak davranmanın esas anlamda bereket getireceğini öğretmektedir. Kötülüğün başının ancak bağışlama yoluyla ezilebileceğini göstermektedir. Kutsal Kitap öğretisinde günahlarını itiraf edip Allah tarafından bağışlanan kişi, Allah’ın bağışlamasından huzur duymaktadır. Bu huzuru tadan insan da artık kendisine karşı kötü davranan kişileri bağışlamalıdır. Aynı zamanda Hıristiyan doktrini bağışlama konusunda bir takım istemlerde bulunmaktadır:

1) Bağışlama sırasında kişinin bütün dayanağı Allah olmalıdır. Bu güven içinde kendi adaletsizliğimizi Allah’a bırakmalı, öcün esas sahibinin Allah olduğunun bilincinde olunmalıdır.

2) Bu aynı zamanda yüksek bir ahlaki olgunluk gerektirmektedir. Başka hiçbir ahlak sisteminde bu kadar yüksek değerde bir bağışlama istemi görülmemektedir.

3) Bizim üzerimize gelen, bize kötülük yapan kişiyi sevme konusunda Allah’ın yardımı aranmalıdır.

Sonuç olarak, herhangi bir biçimde kendisine kötülük eden kişiye karşı iyi bir şekilde yaklaşan kişi kendini küçültmemektedir. Aksine böyle bir yaklaşım o kişinin ahlakı anlamda ne denli olgun olduğunu gösterir. Allah’ın hakimiyetini mutlak bir biçimde kabul etmektedir. Böyle davranmakla kendi ruhsal yaşamını da bir takım acılıklardan, içsel fırtınalardan kurtarmış olur.



6. İYİLİK YAPMAK



Kutsal Yazılar’a göre Rab Mesih İsa aracılığıyla sağlanmış bulunan kurtuluşu yaşayan kişi, bu kurtuluşu iyilik yaparak göstermelidir. İyilikle kurtuluşuna yeni bir şeyler katacak değildir. Mesih’te elde ettiği kurtuluşun değerini iyilikle dünyaya ilan etmiş olacaktır. Bu iyilikten hem aile, hem arkadaşları, hem akrabaları, hem de düşmanları istifade etmiş olacaktır.[101]



ÖNEMLİ NOT: İnancımıza göre Rab’den kurtuluş almak için iyilik yapılmaz. Çünkü Allah’ın sağladığı kurtarış karşılıksızdır. Kendi gücümüzle kazanamayız. Bu nedenle bu kurtuluşun değeri çok önemlidir. İyilik, Mesih İsa’da sağlanılan kurtuluşun sonucu, O’nun karakterine benzeme ve bu karakteri gösterme durumudur.[102] Kutsal Kitap’ta iyi işlerinden ötürü övülen kişi örnekleri vardır:[103]



“Rab’be güven ve iyilik et; Memlekette otur, ve onun sadakati ile beslen.”

Mez. 37:3



“Öyleyse iyilikten bezmeyelim. Usanmazsak, vakti gelince ürünü biçeceğiz. Söylenecek söz şudur ki, vaktimiz varken herkese, özellikle de iman evinden olanlara yararlı iş yapalım.”

Gal. 6:9-10



“Aranızda bilge ve akıllı olan kimdir? Bilgeliğe özgü yumuşak

huylulukla iyi yaşayıştan oluşan işlerini göstersin.”

Yak. 3:13



İmanlıların iyi işler yapmasının birçok nedeni bulunmaktadır:



a) Kurtuluşumuzun amaçlarından biride iyi işler yapmaktadır



Biz günahın hem gücünden hem suçluluğundan kurtulmuş bulunuyoruz. Bu nedenle bizler artık karanlığın çirkin işleri peşinde koşmamalıyız. Artık iyilik için özgür olmuş durumdayız:



“Çünkü bizler O'nun yapıtıyız. Mesih İsa bağlılığında iyi işler için yaratılmış bulunuyoruz. Tanrı vaktimizi bu iyi işlerle geçirmemizi amaçlayarak, bunları önceden hazırladı.”

Ef.2:10



“Vaktinizi Rab'be yaraşır yolda geçiresiniz ve her bakımdan beğenilir olasınız. Her tür iyi işe özgü ürünü veresiniz ve Allah’ı bilme aşamasında gelişesiniz.”

Kol. 1:10



Eğer bizler imanlı olduğumuzu söylüyor ve imanımızı iyi işlerle göstermiyorsak, o zaman Allah’ın amaçladığını yerine getiremiyoruz demektir.





b) İyi olmak imansızlar için iyi tanıklıkta bulunmak demektir



Eğer Mesih’e iman etmiş kişiler sürekli iyiliklerde bulunuyorlarsa Müjde için etkin tanıklıkta bulunuyorlar demektir:



“Sizler dünyanın ışığısınız. Dağ üstündeki kent gizlenemez. Kimse bir ışık yakıp da onu ölçek altına koymaz. Bunun yerine onu şamdana koyar. Böylece evdekilerin hepsi aydınlanır. Işığınız insanların önünde öyle parlasın ki, sağlıklı işlerinizi görsünler ve göklerde bulunan Baba’nızı yüceltsinler.”

Mat. 5:14-16



“Uluslar arasında yararlı yaşayışınızla beliresiniz. Öyle ki, sizleri kötülük yapıyor diye yerenler, yararlı işlerinize bakarak ziyaret gününde Allah’ı yüceltsinler..”

1. Pe. 2:12



İyilik sayesinde birçok kişi Rab’bin o muhteşem İncil’ini görerek tanıma fırsatı buluyorlar. Eğer bizler Allah’ın yolunu iyi yaşamla süslemiyorsak, insanlar ne yazık ki, bizden İncil hakkında yanlış işaretler alıyorlar. Kısacası bizler kötü tanıklık yapmış oluyoruz.



c) Başka inanlıları inançlarında teşvik etmek demektir



Her inanlı kardeşlerini teşvik etmekte sorumlu tutulmaktadır. Bunu yapmanın bir yolu da başkalarına kardeşlerine iyilik yapmaktır:



“Sevgide, yararlı işlerde birbirimizi nasıl isteklendireceğimizi akıldan çıkarmayalım. Bazılarının alıştıkları gibi, ruhsal toplantılarımızı bırakmayalım. Bunun yerine birbirimizi öğütleyelim. Özellikle, Son Gün'ün yaklaştığını gördükçe çabanızı artırın.”

İbr. 10:24-25



Hıristiyan önderler iyi işler konusunda iyi örnek olmaları konusunda uyarılmaktadırlar:



“Her konuda yararlı işler için kendini örnek göster: Öğretide lekesiz, saygın, sağlıklı sözü kınanamaz biri ol. Öyle ki, karşı duran kişi bize karşı hiçbir kötü söz söyleyemez duruma düşüp utansın.”

Tit. 2:78



İyi işler yapmak demek düşüncemizin değişmesi demektir. Mesih İsa’da yenilenen her bir parçamız, iyilik konusunda da yenilenmek zorundadır. Bu yenilik kendimizi öncelikli düşünmekten vazgeçmekle başlar. Bu değişim kolay değildir. Bu nedenle Kutsal Ruh’un yardımına gereksinimimiz vardır. İster Mesih’te olsunlar, isterse olmasınlar Mesih İsa’da samimi bir Hıristiyan her zaman herkese yardım etme durumundadır.



i) Misafirperver olmalıdır: Misafirperverlik aslında kültürümüzde var olan bir davranış biçimidir. Ama bir inanlının misafirperver davranışı yalnızca kültürden kaynaklı olmamalıdır. Misafirperverlik aslında Kutsal Kitab’ın öğretilerindendir. Aşağıdaki ayetler doğrultusunda da misafirperverliğimizi pekiştirmemiz gerekmektedir:



“Gereksinmesi bulunan kutsal yaşamlılara yardım elini uzatın, konukseverlik gösterin.”

Rom. 12:13



“Kardeşlik sevgisi kalıcı olsun. Yabancılara konukseverlik göstermeyi unutmayın. Bunu yapmakla, bazıları bilmeden melekleri ağırladılar.”

İbr. 13:12



“Mırıldanmaksızın birbirinize konukseverlik gösterin.”

1.Pe. 4:9



Misafirperverlik gerçek öğrenci yetiştirme işaretidir.[104] Kilise önderleri de misafirperverlik konusunda güzel birer örnek olmalıdırlar.[105] Allah hizmetlileri kiliseleri teşvik etme, müjdeyi duyurma konusunda yaptıkları gezilerde sürekli olarak misafirperverlikle karşılanmalıdırlar.[106] Misafirperverlik gösterilmemesi gereken kişiler yalnızca insanların akıllarını karıştırmaya kalkan, yanlış öğretiler yayan kişiler olmalıdır.[107]



ii) Komşulara iyi davranmalıdır: Kutsal Yazılar’a göre bizim komşumuz, yardıma ihtiyacı olan her kişidir.[108] Birçok zaman komşularımız bizim yakınımızdaki kişilerdir. Komşularımız bizlere güvenmeli ve bizden hiçbir zaman kötülük görmemelidirler:[109]



“Allah’ın Rab’bin mülk edinmek için sana vermekte olduğu diyarda alacağın mirasında, eski zaman adamlarının koymuş oldukları komşunun sınırının yerini değiştirmeyeceksin.”

Tes. 19:14



“Komşun yanında emniyette otururken , Onun için şer kurma.”

Sül. 3:29



Komşularımıza karşı bazı sorumluluklarımız vardır. Herşeyden önce onları kendimiz gibi sevmeliyiz.[110] Yardıma ihtiyacı olduğu her zaman komşuya yardım elini uzatmalıyız.[111] Samimi Hıristiyanlar her zaman iyi, güvenilir, yardımsever kişiler olarak tanınmalıdırlar. Böylelikle komşuları arasında parıldayacaklardır.



iii) Yaptıkları iyilikleri karşılıksız yapmalıdırlar:İnsanlara iyilik yaparken yaptığımız iyiliğin nedenini bilmeliyiz. Bu iyilik başkalarından iyilik görmek için, belli çıkar beklentileri içinde yapılmamalıdır. Çünkü bizler yüce Allah’ın kurtarışına Mesih İsa’da, O’nun kanının bedeli olarak karşılıksız olarak sahip olduk. Bizler de bu lütfun sevincinde başkalarına karşılıksız olarak hizmet etmeyi bir görev edinmeliyiz. Yalnızca Rab’bin hizmetçileri olduğumuz için iyilik yapmalıyız.



iv) İyilik için fırsatları kollamalıdırlar: Günlük hayatımızda yardıma ihtiyacı olan birçok kişiyle karşılaşırız. İster kent yaşamında olsun, ister köy yaşamında olsun insanlar birbirlerine muhtaçtırlar. Böylelikle bu muhtaçlık bize birçok yardım fırsatını getirecektir. Yeter ki, bizler yardım etmeyi isteyelim. O zaman yardım etme fırsatlarını kolaylıkla görmüş olacağız. Otobüslerde yaşlılara yer vermek, çocuklara yardım etmek, güler yüzlü olmak, yük taşıyan kişilere yardımcı olmak, yolda kalmışa yardımcı olmak gibi birçok fırsatlar gözümüze çarpacaktır. Böylelikle imanlı Mesih İsa’nın karakterini yaşama ve yansıtma şansımız olacaktır.



7. SEVGİ



Sevgi, Hıristiyan inancının en temel ayırt edici özelliğidir. Sevgi olan Allah’a ibadet ediyoruz. O bize olan sevgisini birçok şekilde göstermektedir. Mesih İsa’yı bize göndermek suretiyle sevgisinin en açık şekilde bize sunmuştur. Bizi bağışlamasıyla bize sevginin nasıl yaşanacağını da öğretmektedir. Bizler Allah’tan gelen bu sevgiyi birbirimizle paylaşmalıyız. Allah’ın sevgisi bizden bütün topluma yansıtmalıdır. Bu konuyu daha sonraki bölümde daha detaylı olarak inceleyeceğiz.[112]





BİR MİLLET İÇİNDE YAŞAMAK




Bizler yalnız küçük bir çevrenin değil, aynı zamanda bir milletin parçasını oluşturuyoruz. Bir millet içinde aynı gelenekleri, aynı görenekleri, kültürü, yemekleri, davranış biçimlerini, duyguları yaşıyoruz. Bütün bunlar bize bir milletin parçası olduğumuzu gösteriyor.



1. IRKÇILIK



Irkçılık bir gurup insanı ya da tek olarak bir kişiyi ırkından ötürü başkalarından ayırt etmek ve aşağılamaktır. Irkçılığın temeli dünyadaki insanların genetik olarak farklı ırklara ait olduğunu savunan teoriye dayanmaktadır.

Irkçılıkta bir ırk kendisini gerçekten üstün görmekte ve özellikle belli ırk ya da ırkları tamamen aşağılamaktadır. Bunun en canlı örneklerini yakın tarihimizde görüyoruz. Güney Afrika’da yaşananlar, Almanya’da Naziler’in yaptıkları bu konuda örnek oluşturmaktadır.

Belki bizler bir takım ırkçı hareketlere katılmamış olabiliriz. Ne var ki başka ırkların aşağı olduğu konusunda bir düşüncemiz varsa, ırkçılık suçunu işlemiş sayılırız. Hem bilim hem de Kutsal Kitap hiçbir ırkın bir başka ırka üstün ya da aşağı olduğunu kabul etmemektedir. İnsanlar, farklı ülkelerde bile doğsalar, yaradılış kökeni olarak aynı kökleri paylaşmaktadırlar.



a) Kutsal Kitap öğretisi

Kutsal Kitap hiçbir şekilde ırkların üstünlüğünden ve ırklar arasında derece farklarından bahsetmemektedir. Kutsal Kitap kültürler arasında farklar olduğunu belirtmekle birlikte ırklar arasında hiçbir fark görmemektedir. İlahiyat açısından Allah önünde bütün insanlar eşittirler:



i) Bütün insan soyu bir insandan gelmektedir: Kutsal Kitap, ilk insan Adem’in yaratılışını anlatarak başlar.[113] Bütün insanoğlunun atası oydu. Elçi Pavlus birçok entelektüel kişinin yer aldığı, kosmopolit kent olan Atina’da yaptığı konuşmada insan soyunun tek temele dayandığını dile getirmektedir:



“Her ulusa bağlı insanları tek atadan yaratmış ve yeryüzünün her yanında yaşamalarını sağlamıştır. Onlara ilişkin saptanmış tarih dönemlerini ve yaşam sınırlarını O çizmiştir; böylece Allah’ı arasınlar, araştırarak O'nu bulsunlar diye. O hiçbirimizden uzak değil. Çünkü yaşamımız, hareketlerimiz ve varlığımız O’ndan dır. Ozanlarınızdan bazılarının da dediği gibi:”

Hab. İş. 17:26-28



ii) Her bir insan Allah’ın benzeyişinde yaratılmıştır: Kutsal Kitab’ımızın başından beri bu birçok kere tekrarlanır. Bu gerçekten de çok önemlidir. Her bir insan Allah’ın benzeyişinde yaratılmıştır.[114] Bu nedenle her bir insan Allah’ın karakterini ve yüceliğini yansıtmaktadır.[115] Bunun için bütün insanların eşitliği konusunda çok emin olmalıyız. Hiçbir kişi, hiçbir millet, hiçbir ırk aslında bir başkasına, bir başka ırka aşağı gözle bakamaz. Bu şekilde düşünen insan yüce Allah’ın görüşüne karşı çıkmış olmaktadır.



iii) Bütün insanlık günah işlediğinden dolayı kurtuluşa gereksinimi vardır: Ayrıca insan ırklarının diğer bir ortak yanı da her birisinin eşit olarak günahlı olmasıdır. İlk yaratılmış bulunan Adem ve Havva, Allah’ın mükemmel yaradılış planında ilk isyanları ile günaha düşmüşlerdi ve bundan sonra da Aden bahçesinden kovulmuşlardı. Bu ilk çiftten ortaya çıkan insanlık ve farklı farklı ırklar daha başından itibaren bu günahlı benliğe sahip olmuş oldular.[116] Bu nedenle elçi Pavlus günahlılık nedeniyle hiçbir millet, hiçbir kavim arasında bir farklılık olmadığını dile getirmektedir:



“Öyleyse, biz Yahudiler ötekilerden üstün kişiler miyiz? Kesinlikle hayır! Çünkü bütün insanların Yahudilerin de, Yunanlıların da günah egemenliğinde bulunduğunu daha önce belgeledik.;”

Rom. 3:9



Bütün insanlık günah altında olduğuna göre bütün insanlık kurtuluşa muhtaçtırlar:



“Çünkü tümü günah işledi ve Allah’ın yüceliğinden yoksun kaldı. Onlar karşılık ödemeden Allah’ın kayrasından yararlanarak, Mesih İsa'da sağlanan kurtulmalık aracılığıyla doğrulukla donatılırlar;”

Rom. 3:23-24



iv) Allah bütün milletlerin Allah’ıdır: Allah İsrail’i bütün milletlerden daha üstün olduğu için seçmedi.[117] İsrail’in seçilmesindeki amaç Allah tarafından bütün milletlerin bereketlenmesi için, kutsal bir ulus olarak araç görevi üstlenmeleriydi.[118] İsrail, Allah’ın seçilmişi olarak üstün bir ırk olmaya değil, hizmete çağrılmıştı.[119]

Rab’bimiz Mesih İsa, İsrail’in Samiriyelilere karşı takındıkları ırkçı tavra karşı şiddetle karşı çıkmaktadır.[120]Mesih İsa göğe alınmadan önce öğrencilerinin Kutsal Ruh’u alacağını ve Kutsal Ruh’un gücüyle yeryüzündeki bütün milletlere kurtuluş mesajını ulaştıracağını söylemektedir:



“Ama Kutsal Ruh sizlere geldiğinde güç ile kuşanacaksınız. Yeruşalem'de, tüm Yahudiye'de, Samiriye'de ve dünyanın en uzak köşesine dek benim tanıklarım olacaksınız.”

Hab. İş. 1:8



Allah aynı zamanda, elçi Petrus’u da bu konuda uyararak kurtarış planının yalnız Yahudiler için değil, bütün milletler için olduğunu açıklamaktadır:



“Petros konuşmaya başladı: ‘Gerçekten, Allah’ın adam kayırmadığını anlıyorum. Tam tersine, Allah’tan korkan ve doğru yaşayan herkes hangi ulustan olursa olsun O'nun tarafından kabul edilir.’”

Hab. İş 10:34-35



Elçi Pavlus yazdığı mektuplarda imanlıların kurtuluşunun, Allah’ın halkı içinde yer almalarının cinsiyete ya da belli bir ırka ait olmalarına bağlı olmadığını söylemektedir:



“Çünkü Mesih İsa'ya iman yoluyla hepiniz Allah’ın çocuklarısınız Çünkü Mesih'le birleşmek üzere vaftiz edilenleriniz Mesih'i kuşandınız. Öyle ki, Yahudi ile Yunanlı, köle ile özgür, erkek ile kadın arasında hiçbir ayrım yoktur. Çünkü hepiniz de Mesih İsa bağlılığında birsiniz.”

Gal. 3:26-28



“Burada ne Yunanlı var, ne Yahudi, ne sünnetli, ne de sünnetsiz. Barbar, İskit, köle, özgür yok! Burada Mesih her şeydir, her şeyi kapsayandır.”

Kol. 3:11



Kutsal Yazılar’a göre Allah müjdesini bütün milletlere, bütün ırklara, bütün dil gruplarına kısacası insanlığa vermiştir. Yuhanna’nın Vahyi’nde, Allah’ın kurtardığı halk şöyle tanımlanmaktadır:

“Bu olaylardan sonra baktım, kimsenin sayamayacağı kadar büyük bir kalabalık gördüm: Her ulustan, her soydan, her halktan, her dilden. Tahtın ve Kuzu'nun önünde duruyorlardı. Ak giysiler kuşanmışlardı. Ellerinde hurma dalları tutuyor.”

Vahiy 7:9



Kutsal Kitap içinde ırkçılığı destekleyecek hiçbir öğretiye yer verilmemektedir. Bu nedenle ırkçılık öğretişinin Mesih İsa’ya inananlar arasında yeri olamayacağı kesindir. Böyle ırkçı düşünenler varsa bu o insanların kendi günahlılıklarından kaynaklanmaktadır.



b) Bilimsel kanıt

Modern bilimde bir ırkın başka bir ırka üstün olamayacağı kanıtlanmaktadır:



i) Bütün insanlık aynı genlerden türemektedir: İnsanların farklı genlere sahip olduğu görüşü yenidir. Bu görüş Charles Darwin tarafından desteklenmektedir. Bu görüşe göre insanın zorlukları bazı ırkları daha güçlü kılmaktadır. Özellikle bu farklı gen sistemlerini savunan alimler 19.yy’da ortaya çıkmıştır. Bazı uzman antropologlar dünyadaki insanları dört etnik guruba ayırmaktadır: Kafkas, Mongol, Negro ve Australoid.

Aslında ünlü antropolojist Prof. Ashley Montagu’ya göre bu gruplar çoğunlukla tam anlamıyla saf değillerdir. Birbirleri ile karışmış durumdadırlar.[121] Her birimiz karışık genlerden oluşuyoruz. Artık yüzde yüz Türk ya da İngiliz ya da Alman diyebileceğimiz bir kişi bulmak çok zordur. Çünkü tarihin derinliklerinde bütün ırklar karışmış durumdadırlar.



ii) Farklı kültürlerden kişilerin evlenmesi ile ortaya çıkan nesil eksik bir nesil değildir: Oldukça yanlış olarak değerlendirilen bir diğer konuda ırkların karışması sonucu ortaya çıkacak olan neslin genetik anlamda zayıf bir nesil olarak kabul edilmesidir. Aslında bunun tam tersi doğrudur. Birbirine yakın, akraba olanların evlilikleri sonucunda sağlıklı olmayan nesiller ortaya çıkmaktadır. Bu durumda farklı ırklardan kişilerin birbirleri ile evlenmesi “biyolojik açıdan ve diğer açılardan insanlık için çok yüksek avantajları da beraberinde getirmektedir.”[122]



iii) Bütün insanlar aynı kanı taşımaktadır: Yanlış bilinen diğer bir konuda farklı ırkların farklı kana sahip oldukları görüşüdür. Bazı ırklar kendi kanlarını temiz olarak değerlendirmektedirler. Bütün etnik grupların kanları dört grup kandan oluşmaktadır.[123] Bir etnik gruba ait bir kişi bir başka etnik gruptan olan bir kişiden rahatlıkla kan alabilir. Çünkü anlaşıldığı gibi bütün insanlar aslında kardeştirler. Renkleri her ne olursa olsun, hangi etnik kökene ait olurlarsa olsunlar kanları dört kan grubundan birine sahiptir, hepsi bu kadar. Bu durumda her milletin ya da ırkın kanı temiz kandır. İnsan kanıdır.

Irkçılık hem önyargıları beraberinde getirmekte, hem de aynı zamanda günah işlememize neden olmaktadır. Aşağıdaki öneriler doğrultusunda bizler ırkçılıktan uzak durmalıyız:

1) Tek bir kültüre bağlı bir düşünce yapısına sahip olmamaya çalışmalıyız: Başka milletlerin tarihleri ve dili öğrenebiliriz. Başka kültürlerde yaşayan kişilerin nasıl davrandıklarını ve düşündüklerini öğrenmeye çalışmalıyız. Bir yazar “yalnızca tek kültürü tanıyan kişi aslında kültürsüzdür” demektedir. Elçi Pavlus, Yahudi olmakla birlikte Roma kültürünü de çok iyi bilmekteydi. Türk kültüründe de aslında birçok kültürün etkileşimi vardır. Bu nedenle kültürümüz oldukça zengin bir kültürdür.



2) Kendi kültürümüzden olmayan kişilerle arkadaşlıklar yapmalıyız: Bu özellikle büyük kentlerde daha kolaydır. Küçük yerlerde bu imkan bulunmayabilir. Ama yine de günümüzdeki iletişim araçlarıyla da arkadaşlık etmek mümkündür. Eğer başka ülkeler ya da başka kültürlerden arkadaşlarımız olursa o zaman o ülke ve o ülkenin kültürü hakkında oldukça ayrıntılı bilgiler edinebiliriz.



3) Irkçılığı öven, ırkçılığı öne çıkaran fıkralara, öykülere gülmemeli, bu tarz anlatımları desteklememeliyiz: Birçok ülkede bir başka milleti küçümseyen, alçaltan fıkralar, öyküler anlatılmaktadır. Bu tarz anlatılar bazen farkında olmadan bazı kişilerin incinmesine de sebep olabilirler. En güzeli böyle fıkraların, öykülerin anlatıldığı ortama tepki göstermeli, o ortamlardan uzak kalmalıyız. Kendi milletimiz hakkında olumsuz olarak anlatılan her şey bizi ne kadar üzüyorsa, başka milletler hakkındaki anlatılarda o milletlerden olan kişileri üzecektir.



2. AYRIMCILIĞIN BAŞKA BİÇİMLERİ



Kültürel, sosyal, dini ve ırk ayrımı gibi konularda dünyanın birçok yerinde ayrımcılık yapılmaktadır. İşe girmek için müracaat eden bazı kişiler sırf ırkları, kültürel ya da sosyal konumları ya da inançları nedeni ile kabul edilmemektedirler. Bu ve benzeri olaylar Amerika ve Güney Afrika gibi ülkelerde ve daha birçok ülkede olmuş ve belki bazı ülkelerde hala olmaya devam etmektedir.

Samimi bir Hıristiyan için ne ırk ayrımı ne de başka bir konuda ayrımcılık düşünülemez bile. Ama ne yazık ki, ismen Hıristiyanların kötü tanıklıkları nedeniyle yıllarca Hıristiyanlar da ırkçılıkla suçlanmışlardır. Aslında ırk ayrımını uygulayanlar ve kendilerini dindar Hıristiyan olarak tanıtan kişiler Kutsal Kitap öğretilerinden ne kadar uzaktırlar. Bunu Kutsal Kitab’ı etüd eden bir kişi kolaylıkla görebilecektir.

Aşağıdaki örneklerde görüleceği gibi toplum içinde birçok konuda ayrım yapılmaktadır:



a) Sosyal ayrımcılık

Bazen toplum içinde kişiler kendi eğitim derecelerine, varlık durumlarına göre kabul edilmekte ya da reddedilmektedirler. Bizler insanları eğitim durumlarına, varlık durumlarına göre değil, Allah’ın insanlarını değerlendirdiği şekilde değerlendirmeliyiz.



b) Dini ayrımcılık

Samimi bir Hıristiyan’a göre, Allah’ın tek kurtuluş yolu biricik Oğlu Mesih İsa’yı kabul yolundan geçmektedir. Mesih İsa’yı kurtarıcı ve Rab olarak kabul eden kişi için sonsuz yaşam vardır. Bu inanç, samimi Hıristiyan’ı toplum içinden koparmaz, başka inançlardan olan kişilerle ilişkilerinde saygı sınırlarını zorlatmaz. Müjde, başka inançlardaki insanlarla Hıristiyanlar arasında tolerans ve saygı öğretisi vermektedir. Bu nedenle dini ayrımcılık bir Hıristiyan için söz konusu olamaz.



c) Cinsel ayrımcılık

Tarih boyunca kadınlar birçok toplumda aşağılanmış ve birçok dönemde çok kötü muamelelere tabi kalmışlardır. Hıristiyan inancını kendi benliklerine göre yönetenlerin toplumlarında da yine kadının başına gelmedik kalmamıştır. Oysa İncil öğretisinde kadının yeri erkeğinin yanı başındadır ve bununla birlikte kadın ve erkeğin eşitliğinden bahsedilmektedir:



“Çünkü Mesih İsa'ya iman yoluyla hepiniz Allah’ın çocuklarısınız Çünkü Mesih'le birleşmek üzere vaftiz edilenleriniz Mesih'i kuşandınız. Öyle ki, Yahudi ile Yunanlı, köle ile özgür, erkek ile kadın arasında hiçbir ayrım yoktur. Çünkü hepiniz de Mesih İsa bağlılığında birsiniz.”

Gal. 3:26-28

Kadın ve erkek arasında bazı fizyolojik nedenlere dayalı farklılıklar söz konusu olmakla birlikte bu farklılıklar bir tarafın aşağı öbür tarafın yukarı kabul edilmesi biçiminde değildir. Yalnızca görev ve sorumlulukları açısından bazı farklılıkların söz konusu olması doğaldır. Ama farklı sorumlulukları taşımaları, kadınların daha az zeki oldukları gibi gerçek temeli olmayan görüşlere yol açmamalıdır. Bu hem Kutsal Kitap tarafından hem de bilimsel anlamda kesinlikle reddedilmektedir. Kadın ve erkek, ikisi de farklı sorumluluklar taşıyabilen ama insan olma, düşünme ve yetenek gibi konularda eşit kişilerdir. Her şeyden önce her ikisi tam insanı oluşturmaktadırlar.



d) Fiziksel ayrımcılık

Birçok toplumlarda farklı farklı özürleri olan insanlar yaşamaktadırlar. Özürlülerin büyük bir çoğunluğu oldukça yetenekli, başarılı insanlardır. Buna rağmen bazı kişiler, bu konuda kendi düşünce yapılarının sakatlığı nedeni ile, özürlü insanları aşağı görmeye kalkarlar. Aslında bu kişiler kendi seviyesizliklerini göstermektedirler. Bu seviyesizlik nedeni ile birçok özürlü insan çok başarılı bir biçimde toplumda hizmet edebileceği halde, fiziksel ayrımcılığın kurbanı olurlar.



3. MİLİYETÇİLİK



Milliyetçilik bir siyasal görüştür ve insanların milli vicdanlarını harekete geçirir. Siyasal ve kültürel bağımsız isteklerin üzerine kurulmuş bir hareket temeldir.

Elbette ki bir kişinin ülkesini, önderlerini dengeli bir biçimde sevmesi çok doğaldır. Atatürk Türkiye’sinde, ülkenin birliği ve beraberliğine sahip çıkmak, ülke değerlerini sevmek, Atatürk ilkelerini sevmek güzeldir. Kemal Atatürk her şeyden önce Türk halkının kendine güvenebilmesini sağlamıştır. “Ne mutlu Türküm diyene” sözü ile ülkemizde yaşayan bütün insanların bu ülkenin evladı olduklarını hissettirme amacını gütmüştür. Böylelikle bu ülke topraklarında insanların birbirlerine saygı içinde, mümkün olduğunca eşit şartlarda yaşamalarını arzulamıştır.

Önemli olan bu milliyetçiliğin aşırı ve kötü anlamda gurura neden olabilecek bir milliyetçilik olmamasıdır. Çünkü hiçbir millet bir diğer milletten üstün değildir. Kutsal Kitap bize bunu öğretmektedir. Bu nedenle milletimizi sevmek, ülkemizi sevmek çok önemlidir. Ama başka milletleri aşağılamak, kendini en üstün millet addetmek samimi bir Hıristiyan’a uygun olmayan bir karakterdir.



a) Bir inanlı her şeyden önce Allah’a tabi olmalıdır

İmanlı olarak bizler hükümetlerimize tabi olmalıyız. Bu zaten Rab’bimizin öğretisi olduğuna göre, bunu yaşamak Allah’a tabi olmak demektir. Bu nedenle imanlı biri en iyi vatandaş olmalı da diyebiliriz. Yine de bir imanlının tam anlamıyla tabi olması gereken kişi Allah’ın kendisidir. Allah için olan sevgimiz, ülkemiz için olan sevgimizi de pekiştirmektedir.[124]



b) Milliyetimiz ruhsal anlamda bizim kurtulmamızı sağlayamaz

Ülkeler ve milletler Allah’ın orijinal yaratılış planında yer almamaktadırlar. Yaratılıştan sonra insan tarihinin gelişimi içinde milletler gelişmişlerdir. Tarih içinde milletlerin de değişim gösterdiğini görmek mümkündür. Dahil olduğumuz milliyet bizi ruhsal anlamda kurtuluşa erdiremez. Milletler gelir ve milletler gider. Oysa kurtuluş yalnızca Mesih İsa aracılığıyla söz konusu olabilir. Yalnızca İncil İncil’in müjdesi gerçek anlamda bu dünyada barış ve esenlik getirebilecektir. Milli kimliğimiz bize bunu sağlayamamaktır.



c) Bir imanlının ülkesine karşı olan sevgisi sezgin olmalıdır

Mesih İsa’da kurtuluşa kavuşmuş bir inanlı yine Mesih İsa’nın öğretisi doğrultusunda kendi ülkesine, kendi kültürüne karşı büyük bir sevgi ve saygı göstermek durumundadır. Yalnız bu sevgi ve saygı kör bir sevgi ve saygı değildir. Ülkesi ve kültürünün sahip olduğu bütün güzel değerleri övecek ve bu değerlere sahip çıkacaktır. Ama eğer ülkesi insanlara eziyet etmeye, başka insanları öldürmeye, ırkçılık, ayrımcılık yapmaya kalkıyorsa, yine İncil’in sınırları içinde bu görüşlere, bu uygulamalara elinden geldiğince tepki gösterilmelidir. Nazi Almanya’sındaki uygulamalara tepkisini gösteren Dietrich Bonhoeffer bu konudaki çok iyi örnektir. Hitler’in ırkçı milliyetçiliğine karşı konuştuğu için de idam edilmiştir. Bu Hıristiyan önder hiç kuşkusuz ülkesini seven bir insandı. Ama ne yazık ki, ülkesi kötü bir yöneticinin elinde kötülük yuvasına dönmüştü. Kutsal Kitab’a iman eden bir Hıristiyan önder olarak bulunduğu konuma yakışır bir biçimde bu duruma sözleriyle tepki gösteriyordu. İşte bu nedenle de canından oldu. Görüldüğü gibi burada bize güzel bir örnek bulunmaktadır. Gerçek milliyetçi ülkesinin hayrını isteyen kişidir. Ruhi ve ahlakı açıdan ülkesi insanının gelişimini istemektedir.



d) Gerçek bir milliyetçi başka milletlere saygı göstermelidir

Yukarıda dediğimiz gibi gerçek milliyetçi dünyaya bakışı dar görüşlü olmayan kişidir. Kendi milletinin güzel özelliklerini sevdiği, beğendiği ve övdüğü gibi, başka milletlerinde güzel yanlarını görebilecek yetenektedir. Özellikle Hıristiyan biri farklı milletlerden olan samimi Hıristiyanlarla birlik hissi içinde olabilmelidir. Bu his içinde de farklı kültürlerin, farklı milliyetlerin engel teşkil etmemesi esastır.



4. İNSAN HAKLARI



Dünyamız son zamanlarda insan hakları konusunda oldukça hassas olmaya başlamıştır. Her insanın insan olarak yaşama hakkının bulunması insan haklarının temel prensibidir. Bütün insanlar ister kadın ister erkek olsun Allah’ın kelamı ile yaratılmıştır.[125] bütün erkek ve kadınlar aslında Allah’ın benzerliğini taşımaktadırlar.[126] Bu noktada kelami anlamda da İnsan Hakları büyük önem taşımaktadır.

Burada yeniden insanın Allah benzeyişinde yaratıldığı noktasına döndüğümüzü görüyoruz. Bu gerçekten bütün insanlar için çok büyük değer taşıyan bir noktadır. Allah’tan ve O’nun benzeyişinden gelen insan gerçekten büyük bir değerdir. Büyük bir değer sahibi olan kişi ise hürmete, sevmeye, sevilmeye kısacası özgürce yaşama hakkına sahiptir. İnsanın yaşam hakkını, düşünce, davranış, ibadet gibi insan haklarını korumak aynı zamanda Allah’ın değer verdiği bir varlığa aynı değeri göstermektir, dolayısıyla Allah’a saygı göstermektedir. İnsana karşı yapılan her türlü eziyet, işkence, saldırı ise doğrudan Allah’a saygısızlık, Allah’a saldırı olarak algılanmış olacaktır. Çünkü insanı insan yapan Allah’tır.

Bu nedenle her kişi bir başka kişinin kişiliğine, haklarına saygı göstermek, korumak gibi sorumluluklarla yükümlüdür. Çünkü karşımızdaki kişi Allah benzeyişinde, Allah tarafından yaratılmış bir kişidir.

“İnsan haklarının var oluşu insanlara ne sağlıyor?” ve “Kim veya hangi kurum bu hakları garanti edebilir?” soruları bugünün karmaşık siyasi dünyasında cevaplanması güç sorulardır. Buna rağmen, Hıristiyan öğretişi, evrensel ölçütlere sahip insan haklarının niçin olması gerektiğini vurgulayan tutarlı bir temel sağlar. Her bir insanın onur ve değerini tanımayan bir ülke, insan haklarıyla ilgili bir temele sahip değildir.





ÖZET




Hıristiyan ahlakı bir kişinin bütün yaşamını etkilemektedir. Kişinin toplum içindeki davranışları yüreğinde Allah’a verdiği yere göre değişmektedir. Yaşamımızda yaptığımız her davranışta ahlaki bir boyut bulunmaktadır. Eğer günlük yaşamımızda Allah’a yücelik getirmek istiyorsak dürüst bir biçimde, alçak gönüllülükle ve her zaman iyiyi ve güzeli arayarak yürümeliyiz.

Toplum içinde yaşayışımızda da etkin olan yüreğimizde Allah’a ne kadar yer verdiğimiz gerçeğidir. Bizler kendi ülkemizin esenliği için dua etmeli ve gerçekten çok iyi bir vatandaş olmaya gayret etmeliyiz. Millet olarak başka milletlerden üstün olduğumuzu hiçbir zaman düşünmemeliyiz. Aksine Allah’ın bizi koyduğu millet içinde O’nunla yaşamayı zevk edinmeliyiz.

Hem sosyal yaşamında hem de milli yaşamında Hıristiyan ahlakına göre yaşayacak olan kişi hem Allah'a yücelik getirecek, hem de Allah'ın İncili için çok güzel bir tanıklıkta bulunacaktır.





* * *





[1] “Kök” günah başka günahlara yol açan bir temel günah kaynağıdır.



[2] Tes. 8:17-18; Ysa. 16:6; Yer.49:16; Hezekiel 28:2; Oba. 14; Gal. 6:3.



[3] Tes. 8:10-14.



[4] Dan. 5:20.



[5] Mez. 73:68; 119:85; 140:5.



[6] Mez. 119:51; 123:34; Sül. 21:24.



[7] Sül. 13:10.



[8] Mez. 86:14; Ester 3:56.



[9] Mez. 10:2; 56:12.



[10] Mez. 119:78.



[11] 2. Kr. 19:22; Neh. 9:29; Mez. 10:24.



[12]Tek. 11:1-10.



[13]1. Sam. 15:12; 2 Sam. 18:18.



[14]Dan. 5:1-13. Aynı zamanda Hab. iş. 12:21-23’te gurur sahibi Kral Herod öyle Vahyine gururlandı ki, sadece Allah’ın kabul edebileceği övgüleri kendisi kabul etti.



[15]Mat. 20:20-28; 1.Pe. 5:3.



[16] 1. Ko. 4:7; bunu lütfen 1. Ko. 15:10’la karşılaştırın.



[17] Luk. 12:15-20; Vahiy. 3:17.



[18]1. Ti. 6:6-10.



[19]Rom. 12:2; 2. Ko. 10:45; Ef. 4:22-24; 2. Pe. 3:18.



[20] 1. Ko. 1:31; 2. Ko. 10:17.



[21] Flp. 3:21.



[22] Rom. 3:23-24.



[23]1. Ko. 15:9-10.



[24] Rom. 8:1-11; 31-39; Kol. 2:67.



[25] Elçi Pavlus kendisini birçok kere Allah’ın hizmetçisi olarak tanımlamıştır. Müjdenin hizmetçisi, inanlıların hizmetçisi olarak tanımlamıştır: Rom. 1:1; 2. Ko. 4:5; 6:4; Ef. 3:7; Flp. 1:1; Kol. 1:23-25; Tit. 1:1



[26]1. Pe. 5:56.



[27]Açgözlülüğün çeşitli biçimlerini aşağıdaki ayetlere bakarak değerlendirebilirsiniz: Luk. 12:15; Rom. 1:29; 1.Ko. 6:9-10; Ef. 5:5; 2.Pe. 2:14.



[28] Yşu 7:10-11.



[29] 2. Sam. 11:1-27.



[30]2. Sam. 12:1-12.



[31] “Kök” günah başka günahlara yol açan bir temel günah kaynağıdır.



[32] 1. Kr. 21:1-29.



[33] “Kök” günah başka günahlara yol açan bir temel günah kaynağıdır.



[34]1. Ko. 5:10-11.



[35]Bu konu üzerindeki değerlendirmeleri “Para, Varlık ve Mal Mülk” başlıklı 7. bölümde okuyabilirsiniz.



[36]Kol. 3:13.



[37] Tek. 1:26-27.



[38] Alkolsüz şarap konusunda hiçbir Kutsal Kitap ayetine rastlanmamaktadır.



[39] Tek. 27:28; Say. 18:12; Tes. 7:13; Yşa. 36:17; Yer. 31:12.



[40] Çık. 29:40-41.



[41] Mez. 104:15; Sül. 31:6.



[42]1. Ti. 5:23.



[43] Yu. 2:1-11.



[44] Mar. 2:22.



[45]Luk. 22:20; 1.Ko. 11:25-26.



[46] Tek. 9:20-23; 19:30-38; 1. Sam. 25:36-38.



[47] Sül. 31: 45.



[48] Sül. 20:1; Hoş. 4:11.



[49] Ef. 5:18.



[50] 1.Ko. 5:11.



[51] Rom. 13:12-13; 1.Ko. 6:10; Gal. 5:21.



[52]1.Ti. 3:3; 8; Tit. 1:7; 2:3.



[53] Lev. 10:89.



[54] Say. 6:14.



[55] Yer. 35.



[56] Aynı ilke 1. Ko. 8. bölümde de yer almaktadır. Aslında buradaki konu putlara kurban edilmiş etlerin yenilip yenilmeme Vahiy konusudur. Elçi Pavlus’un kaygısı olgun imanlıların imanı zayıf olanları günaha düşürmeleri kaygısıdır. Olgun kardeşin iyi örnek olması önemlidir.



[57]Bu ayetler bu konuda inananları teşvik etmektedir: 1. Sel. 5:68; 1. Ti. 3:2; 1.Pe. 1:13; 4:7; 5:8.



[58]Cinsellikle ilgili bölümlerde de düşünce yapımızı kontrol etmemizin ne kadar önemli olduğunu görmüştük.



[59] 6. bölüm “Gerçek ve Yalan” ‘a bakınız.



[60] Çık. 20:7.



[61]Yak. 3:7-12.



[62] Ef. 5:34; Kol. 3:8.



[63]Mez. 141:3.



[64] 2. Kr. 22:13; Mez. 7:11; 95:10-11.



[65] Çık. 34:6; Say. 14:18; Neh. 9:17; Mez. 30:5; 78:38; 86:15; 103:8.



[66] Mar. 3:16.



[67]Yşa. 53:7; İbr. 12:3; 1. Pe. 3:8-22.



[68] Yer. 6:10-12.



[69] Hab. iş. 17:16.



[70] 2. Ko.7:11.



[71] Mat. 18:15-17; Gal. 6:1.



[72]Tek. 4:3-12.



[73] Tekvin 34’de bu kişilerin hareketlerinin sonuçlarını görebilirsiniz.



[74]Sül. 15:1; 29:22; 30:33.



[75] Mat. 5:22.



[76] Gal. 5:19-21.



[77] Mez. 4:4.



[78] Sül. 16:32.



[79] Ef. 4:26.



[80]Ef. 4:31.



[81] Yak. 1:19-20 .



[82] Rom. 12:19.



[83] Tek. 18:1-18; Neh. 8:10-12; Est. 9:18-19; Luk. 15:22-24.



[84] 1. Ko. 6:19-20.



[85] Rom. 1:183:20; Ef. 2:35.



[86] Neh. 9:17; Mez. 86:5; 99:8; Dan. 9:8-10.



[87] Yşa. 53:6; Rom. 1:18-32.



[88] Yu. 3:16-17; Rom. 5:8; 8:34; 2.Ko. 5:21; 1. Tim. 1:15-16.



[89]2. Ta. 33:12-13; Mez. 51:17; 1.Ti. 1:15-16.



[90] Bunun illa bir kişi olması gerekmez, bir grup insan, bir kuruluş, bir kilise, bir ülke olabilir. Her ne olursa olsun her konuda bizim bağışlayıcı olmamız şarttır.



[91]Tek. 37:12-36.



[92] Mat. 18:23-35.



[93] 1. Ko. 11:27-29.



[94] Hab. iş. 7:59.



[95]Tek. 18:25; 1.Ta. 16:33; Mez. 9:7-10; 96:13; Hab. iş. 17:31; 1. Ko. 5:12-13; İbr. 13:4.



[96]Mez. 103:19; Yşa. 43:25; İbr. 8:12.



[97]Luk. 17:34.



[98]Tek. 4:23-24’te öçleri ile övünen Lamek’i görüyoruz. Kendisine karşı yapılanı hiç affetmiyor ve bununla da övünüyor. Oysa İsa bunun tam tersini bize öğretiyor.



[99]Hakimlerde 15. bölümde bizler Samson’un kendisine karşı kötü davranan bir kişiden öç aldığını görüyoruz. Oysa öç almakta kötünün daha da ileri gittiğini ve her defasında daha da fazla kişiyi halkasına dahil ettiğini görüyoruz.



[100]Sül. 25:21-22; 1.Pe. 3:9.



[101]Gal. 6:10.



[102]İsa’nın yaşamı boyunca iyilik yaptığını, başkalarına karşı çok nazik davrandığını görüyoruz: Hab. iş. 10:38.



[103]İyi işlerinden ötürü Tabita iyi bir tanıklık örneği sergilemektedir: Hab. iş. 9:36. Allah halkının iyi davranışları Kutsal Kitap’ta sürekli desteklenmektedir:



[104] Mat. 25:31-46.



[105] 1. Ti. 3:2; Tit. 1:8.



[106] Rom. 16:12; Kol. 4:10; 3.Yu. 510.



[107]2. Yu. 10-11.



[108] Lev. 19:18.



[109]Çık. 20:16-17.



[110] Mat. 19:19; Luk. 10:29-37; Rom. 13:8-10; Gal. 5:14; Yak. 2:89.



[111] Tes. 22:14.



[112] 2. bölüm “Hıristiyan Ahlakında Kutsal Kitap” “Sevginin Önemi” başlığına bakınız.



[113]Tek. 12.



[114] Tek. 1:26-27.



[115] Günaha düşmekle insan bu benzeyişi ne yazık ki bozmuştur. Ama tamamen kaybetmemiştir: Tek. 9:6; Yak. 3:9. 3.bölüm“İnsan Yaşamına Saygı” başlığından bu konuya ilişkin bilgi alabilirsiniz.



[116] Tek. 3.



[117] Tes. 7:79.



[118] Çık. 19:46; Yşa. 66:18.



[119]Yşa. 49:3.



[120] Yahudiler, Samiriyelileri karışmış bir millet oldukları için aşağılamaktaydılar. Oysa Rab İsa Samiriyelilere karşı büyük bir sevgi ve saygı göstermiştir: Luk. 9:54-55; 10:25-37.



[121] J.Stott, Issues Facing Christians Today, s.21.



[122]Profesör Ashley Montagu, J.Stott’ın kitabında böyle demektedir. Issues Facing Christians Today s.214.



[123] J.Stot, Issues Facing Christians Today, s.222.



[124]Bu konuyu “Devlet ve Politika” 10.bölümde okumamız mümkündür.



[125] Mez. 139.



[126] Tek. 1:26-27; 5:1; 9:6; Kol. 3:10; Yak. 3:9.





10. DEVLET VE POLİTİKA


GİRİŞ


Dünya yaşantımız günlük etkileşimler içinde geçip gitmektedir. İster inanan olalım, ister olmayalım bizim çevremizdeki yaşam biçimleri, doğal ve sosyal etkenlerle iç içe yaşama durumundayız. Ayrıca insanların oluşturdukları birçok sistemle de sürekli olarak bağlantılıyız. Kısacası imanlılar diğer insan kardeşleri gibi dünyadaki farklı devlet sistemleri içinde yaşamlarını sürdürmektedirler. Özellikle bu bölümde ister demokratik, ister daha farklı olsun altında yaşadıkları devletle, bu devletlerin politikaları ile imanlının ilişkisinin ahlak açısından bir değerlendirmesini yapmak istiyoruz.

Kutsal Kitap bir bilim kitabı olmadığı gibi bir devlet yönetimi ya da politikasını tümüyle yönlendirecek bir kitap da değildir. Çünkü her şeyden önce Allah’ın kurtuluş planı tamamen kişilerin iç alemlerine seslenmektedir. Bu iç alemlere, ruhsal dünyaya olan sesleniş kişi yaşamını değiştirir ve kişilerin yaşamlarının değişmesi ile sosyal yapıda bir değişim söz konusu olur. Kutsal Kitap devlet ve politikayla ilgili olan kişileri Allah’ın adalet ve ahlak standartlarını gösteriyor. Başka bir deyişle Allah’ın iradesi bu konuda kendini böyle göstermektedir.





KUTSAL KİTAP VE DEVLET




Allah daha başlangıcından beri düzeni seven bir Allah’tır. Dünyanın yaradılışı, insanların yaradılışı, kurtuluş planı dahil her şeyde muhteşem bir düzen görüyoruz. Evliliğin oluşturuluşunda da aynı düzeni görüyoruz. Evlilik sisteminin oluşturuluşunda, toplumsal yasaların yapılışında hep aynı düzene rastlıyoruz. Daha işin başında Allah’ın insanına kendi yarattığı dünyayı yönetme yetkisi ve sorumluluğu verdiğini görüyoruz:



“Ve Allah dedi; Suretimizde, benzeyişimize göre insan yapalım; ve denizin balıklarına, ve göklerin kuşlarına, ve sığırlara, ve bütün yeryüzüne, ve yerde sürünen her şeye hakim olsun. Ve Allah insanı kendi suretinde yarattı, onu Allah’ın suretinde yarattı; onları erkek ve dişi olarak yarattı. Ve Allah onları mübarek kıldı; ve Allah onlara dedi; Semereli olun, ve çoğalın, ve yeryüzünü doldurun, ve onu tabi kılın; ve denizin balıklarına, ve göklerin kuşlarına, ve yer üzerinde hareket eden her canlı şeye hakim olun.”

Tek. 1:26-28



Bu ayetlerde Allah’ın dünyayı insanın yönetmesini istediğini görüyoruz. Dünyayı yönetimlerden uzak, başıboş bir çöl gibi yaratmadığını buradan anlıyoruz. Ama bu yönetim sorumluluğunda hangi yönetim şeklinin en iyi olduğunu, hangi yönetim şeklinin en kötüsü olduğunu belirtmediğini de görüyoruz. Sel olayından sonra, dünya yönetimi Nuh ve ailesine veriliyor. Bu noktada Allah yönetim sorunlarını kolaylaştırmak, insanı insandan korumak ve yeterince adaleti sağlamak için yasalar oluşturmaya başlıyor:



“Ve gerçek sizin kanınızı, canlarınız için arayacağım; her hayvanın elinden onu arayacağım; ve insanın elinden , yani, her adamın kardeşinin elinden, insan canını arayacağım. Her kim adam kanı dökerse, onun kanı adam el ile dökülecektir; çünkü Allah kendi suretinde adamı yaptı.”

Tek. 9: 56



Aslında gördüğümüz bu yasalar bir devlet sistemini oluşturmamakla birlikte adil bir sistem oluşturmanın temellerini oluşturmaktadır.

Hükümet sistemlerinde aranan hep insanın refah ve huzurudur.[1] Yönetim olmaksızın insanlar anarşi içinde kıvranacaklardır. Zaten yönetimlerinde biraz zayıflama görülen ülkelerin halini her gün gazete ve televizyonlarda görmekteyiz. Demek ki, sağlıklı güçlü bir devlet, sağlıklı güçlü bir yönetim insanların en büyük ihtiyaçlarından biridir. Düşünen beyinleri düzen içinde yaşatmak için yasalar ve etkin bir yönetim şarttır. Allah dünyayı yönetme konusunda yetki ve sorumluluğu insanoğluna vermiştir. Buna karşın insan insandır ve sınırlı düşünme yeteneği, çevresel etkileşimleri ile her şeyi dört dörtlük yapabilme yetisinden uzaktır. Bu bağlamda insanların oluşturduğu devlet sistemlerinin her biri insanlar için en uygunudur demek yanlış olur. Ama burada bizi ilgilendiren hangi sistemin insanlığa uygunluğunu incelemek değildir. Bunu siyaset bilimciler yapacaktır. Biz bu kadar farklı sistemlerin altında yaşayan imanlıların kendi devlet, yönetim ve yöneticileri önünde bir imanlı olarak sorumluluklarını incelemekteyiz. Şimdi hem Eski hem de Yeni Antlaşma’ya göre devlet ve politikaya bakış açılarını ele alalım.



1. ESKİ ANTLAŞMA’NIN ÖĞRETİSİ



Yukarıda değindiğimiz gibi Eski Antlaşma’nın başından itibaren Allah düzenini gözlemlemek mümkündür. Daha yaradılış aşamasının ardından insanın yaratılması ile insan yönetme yetki ve sorumluluğu verilmiştir. Daha sonra gelişen toplum düzeyi Musa’nın Allah’tan aldığı emirlerle daha da sistematik anlamda yasalarla karşılaşmışlardır. Bu yasalar Allah’ın standartlarını yaşamın her alanında, sosyal, sivil ve dini düzenlemelerle belirginleştirmeye başlamıştır. Musa’ya verilen yasalar daha sonra aşamalı bir biçimde gelişim göstermiş ve toplum ilerledikçe toplumun gereksinimlerine göre yön kazanmıştır. Örneğin: adam öldürme, çalma, zina gibi konular ilerdeki emirlerle daha da belirginleşmiştir.[2] Allah insanlarının çok daha düzenli, gereksinimlerine uygun ortamlarda yaşamalarını istemektedir.

On iki oymaktan oluşan İsrail bir müddet bu oymakların liderlerince yönetilmiş daha sonra bu dönemi hakimlerin idaresi izlemiştir.[3] Hakimler’den sonra ise Saul’un seçilmesi ile krallık sistemi gündeme gelmiştir.

Aslında Musa Peygamber’e gelen yasalarla İsrail teokratik[4] bir yönetim sistemi altına oturtulmaktadır. İster önderler, ister hakimler, isterse krallar olsun Allah yasalarına uyan ve bu yasaları uygulayan kişilerse halkın bunlara itaati Allah’a itaat gibi algılanmıştır. Aynı şey liderler için de geçerli görülmüştür. Teokratik sistemde aslında devletin, yönetimin başı Allah ve O’nun yasalarıdır. İdareciler Allah’ın adeta dünya üzerindeki temsilcileri olarak görev yapmaktadırlar.[5]

Allah halkı Allah ile antlaşma yasalarını bozdukları andan itibaren kendi bağımsızlıklarını kaybetmişler ve yabancı yönetimler altına girmişlerdir. Bu noktadan sonra da Allah’ın bu insanları teokratik bir sistem altında yaşatmak istediğine dair hiçbir işarete rastlamak mümkün değildir. Artık önemli olan Allah’ın halkı olarak yaşamalarıdır. Hangi yönetim, hangi ülke, hangi devlet biçimi altında olurlarsa olsunlar Allah’ın standartlarında yaşamaları gerekmektedir.[6] Putperest krallar farkında olmadan Allah’ın İsrail üzerindeki amaçlarına hizmet ettiler. Zaman zaman kendi halkından kendisine itaat etmeyenlerin cezalandırılması konusunda bu putperest krallar kullanılmışlardır.[7]Bazı zamanlarda bir bereket aracı olarak yine bu gibi yöneticiler kullanılmışlardır.[8]

Allah’ın halkı sürgündeyken farklı ülkeler altında, putperest krallarca yönetiliyorlardı. Bu dönemde mümkün olduğu kadar bu ülkelerin yönetimlerine itaat ettiler,[9]yaşamlarını, hizmetlerini sürdürdüler ve Rab’de onların bu işlerini bereketledi.[10]

Mesih İsa’nın dünyaya gelişine dek Allah’ın yönetimleri hep İsrail olmayan krallara, yöneticilere vereceğini Daniel görüm olarak görmüştür. Mesih İsa’nın gelişi ise O’nun ruhsal anlamda kendi seçtiklerine kral olması anlamındadır:



“Gece rüyetlerinde gördüm, ve işte, insan oğluna benzer biri göklerin bulutları ile geldi, ve onun önüne kendisini yaklaştırdılar. Ve bütün kavmlar, milletler, ve diller ona kulluk etsinler diye kendisine saltanat, ve izzet, ve krallık verildi; onun saltanatı geçmeyecek ebedi bir saltanattır, ve kırallığı yıkılmayacak bir krallıktır.”

Dan 7:13-14



Eski Antlaşma Allah’ın insanları için oluşturduğu düzen ve yönetimle başlamaktadır. Daha sonra bu düzen yasalar halinde ilk yönetim oluşum temellerini oluşturmuştur ve On Emir’le birlikte Allah’ın idare şeklini yani teokratik biçimi almıştır. Ama insanlar Allah ile olan antlaşmalarını bozdukları için artık Allah’ın yönetim biçiminden insanın oluşturduğu yönetimlerin altına geçmişler ve Allah bu süreçte kalmalarını arzulamıştır. Artık bugünkü dünyada Kutsal Kitap’ta olan teokratik yönetim yoktur, ama önemli olan Allah halkının hangi yönetim ve sistem altında olursa olsun Allah ile esenlik içinde, Allah standardına uygun yaşayabilmesidir. Zaten Allah şeriatın yüreklere yazılacağını da çok net bir biçimde bildirmektedir.[11] İşte bu noktada Mesih İsa’nın ruhların kralı olarak geleceğini ve bu dünyanın sonuna dek bunun bu şekilde olacağı gerçeği dile gelmektedir. Kısacası devlet ve politika insanın eline verilmiştir, Allah’ın istediği yaşam yönetim fiziksellikten ruhsallığa geçiş yapmıştır. Çünkü Allah’ın planında Allah’ın arzuladığı budur. Allah’ın kurtuluş planındaki gerçek budur. Gerçek mükemmellik ancak Allah’tadır, elbette O’nun yönetimi en mükemmeli olacaktır. O’nun tek tek insan yüreğine hükmetmesi, kurtuluş sunması Allah standardının insan boyutunda yaşanmasını sağlayacaktır. Hangi yönetim ve yönetici olursa olsun bu standartlarda kaliteli bir yaşam tanığı olacaktır. Onların kullandığı bütün dünyasal sistemlerde de bir düzen ve kalite ister istemez görünmüş olacaktır.



2. YENİ ANTLAŞMA’NIN ÖĞRETİSİ



Yeni Antlaşma bambaşka bir devlet düzeni, yönetimi altında sahneye gelmektedir. Yeni antlaşma dönemini oluşturan ilk kilise Roma İmparatorluğu gibi bir imparatorluk yönetimi altındadır. Putperest olmasına karşın bütün dinsel geleneklerin üstünde bir devlet yönetimi söz konusudur. Bu bağlamda Eski Antlaşma inanlıları ile Yeni Antlaşma inananlarının içinde bulundukları durumlar birbirinden farklılık göstermektedir. Bazı zamanlar yaşadıkları devlet sisteminde yapılan bazen zulme uğrayan inanlılar Yeni Antlaşma inananlarını oluşturmaktadırlar. Bu nedenle inanlının devlet ve politika ile ilişkileri konusunda Yeni Antlaşma da daha çok veri bulmak mümkündür.



3. RAB MESİH İSA’NIN ÖĞRETİSİ



Rab Mesih İsa’nın yaşadığı ortam tamamen bir imparatorluk ortamıydı. Bu ortam içersinde Yahudiler azınlık bir kitleyi oluşturdukları gibi yönetimde esas söz sahibi olmayan kendi içine kapalı bir grubu oluşturuyorlardı. Günümüz anlayışına göre bir demokrasiden bahsetmek söz konusu bile değildi. Böylesi bir durumda Allah’ın kurtuluşunu açıklamakla yükümlü Rab’bimizin devlet önünde davranışı ne olacaktı? İncil bu konuda gerekli açıklamaları bize vermektedir.

Mesih İsa’yı devlet önünde zor duruma sokmak ve tutuklanmasını sağlamak isteyen Yahudi din önderlerinin bu konudaki sorularına verdiği yanıt, Mesih İsa inanlısının devlet önündeki ilişkisinin ne olması gerektiğini net bir biçimde göstermektedir. Bu soruda önemli bir konu dile getirilmişti; Acaba Sezar’a vergi ödemek Allah önünde doğru bir davranış mıydı? İşte tuzak burada görülüyordu. Eğer Mesih buna evet derse Yahudilerin antipatisini kazanmak an meselesiydi; hayır doğru değil dese bu kez de Romalı askerlerin kendisini tutuklamasına yol açmış olacaktı. Bu sıkışık durumda Mesih İsa’nın da bu konudaki öğretisi kesinleşmiş oldu:



“İsa’yı kendi sözüyle tuzağa düşürmek amacıyla, Ferisi’lerle Herodes’çilerden bazılarını O’nun yanına gönderdiler. Adamlar O’na gelip, “Ey öğretmen!” dediler, “Senin gerçek olduğunu biliyoruz, hiç kimseden çekindiğin de yok. Çünkü kayırıcılık yapan biri değilsin. Tersine, Allah yolunu doğrulukla öğretiyorsun. Kayser’e vergi ödemek yasal mı, yoksa değil mi? Ödeyelim mi, ödemeyelim mi?” İsa onların ikiyüzlülüğünü bildiğinden, “Neden beni denemeye kalkışıyorsunuz?” dedi, “Bana bir dinar getirin de göreyim.” Getirdiler. İsa sordu: “Şu gördüğünüz yüz ve yazı kimindir?” Onlar, “Kayser’in” dediler. Bunun üzerine İsa, “Kayser’e ilişkin şeyleri Kayser’e, Allah’a ilişkin olanları da Allah’a verin” dedi. O’nun bu yanıtına şaşakaldılar.”

Mar. 12:13-17



Kısaca Mesih İsa evrenin yaratıcısı olan Allah’a ibadet ve itaatle, yaşadığı yörenin atanmış önderine olan itaati ayrı tutmaktadır. Dünyasal anlamda yönetimlere farklı inanç ve görüşleri olan kişiler gelecek ve dünyanın çeşnisi içinde Allah’ın planının gerçekleşeceği süre içinde idarelerine devam edeceklerdir. Ama Allah zaten evrenin ve her şeyin sahibidir. O’nun izni olmadan yaprak düşmeyeceğine göre aslında bütün idareler yine O’nun izni altındadır. İyi ya da kötü olmaları insanın sınırlılığından kaynaklanmaktadır. Bu nedenle Allah’a gösterilecek olan itaat, sevgi, saygı Allah’a yaraşır olmalıdır. O’nun istemlerine uygun şekilde olmalıdır. Yöneticilere olan saygı da yine yönetimin gerektirdiği şekilde olmalıdır. Allah’ın öğretileri altında yaşayan kişi, insanlara karşı önyargılı olmaz. Yönetimde hizmet edenlere saygı gösterir. Şimdi bir başka örneğe bakalım:



“Kafernahum’a vardıklarında tapınağın bakımı için vergi toplayanlar Petrus’a yaklaşıp, “Sizin öğretmeniniz tapınağa vergi ödemez mi?” diye sordular. O da, “Elbette öder” dedi. Petros eve dönünce İsa ondan önce söze koyulup, “Ey Simon, ne düşünürsün?” diye sordu, “Yeryüzünün kralları vergi ve gümrük parasını kimden toplarlar? Kendi oğullarından mı, yoksa yabancılardan mı?” Petros, “Yabancılardan “ deyince, İsa ona şunu bildirdi: “Demek oluyor ki, oğullar serbesttir. Ama onlara ket vurmamak için denize gidip oltayı at. Oltaya takılan ilk balığı çek. Ağzını açınca gümüş bir para bulacaksın. Onu alıp vergiyi öde. Hem benim, hem de senin için.”

Mat. 17: 24-27



Burada yine bu konuda Mesih İsa’nın çok değerli öğretilerinden birini görüyoruz. Mesih İsa, Allah Sözü, Allah Oğlu ve tapınak mecaz anlamda kendisi olduğu halde tapınak vergisini ödemektedir. Yani bulunduğu sisteme saygı göstermekte ve bu sistemin gerektirdiğini kendi ana öğretişlerine aykırı olmadıkça yerine getirmektedir. Özellikle yönetimlere itaat kendi ana öğretişinde yer almaktadır. Yeter ki, idareciler vicdanları yok edici bir biçimde insana karşı çok büyük zorluklar çıkartmasınlar. Burada her on dokuz yaşına gelmiş bulunan erkeğin boynuna borç olan bir tapınak vergisi söz konusudur. Bu vergi Roma imparatorluğuna değil, doğrudan Yahudi din önderlerine gitmekteydi. Mesih İsa kuru ve ağır dini uygulamalara karşı olduğu halde, kendisi Allah’ın sözü olduğu halde yine de olumlu bir tavır takınmaktadır. Demek ki, hiçbir samimi Hıristiyanın “Ben vergimi ödemem, devletimin emirlerini dikkate almam, kültürümün değerlerine saygı göstermem” deme hakkı yoktur. Ancak bu değerler, bu emirler Allah öğretişindeki değerlere saldırıyor, onları yok etmeye çalışıyorsa, bu noktada vicdanen imanlının kendini savunma hakkı söz konusudur.

İdarecilere, yönetimlere saygı konusunda daha başka örneklere de rastlamak mümkündür. Kutsal Kitap bütün dünyasal yönetim ve idarelerin Allah izni ile görev aldıklarını öğretmektedir. Mesih İsa, Pontus Pilatus’a bunu belirtmiştir:



“Yahudi yetkililer, “Bizim ruhsal yasamız vardır ve ruhsal yasamıza göre O’nun ölmesi gerekir” diye yanıtladılar, “Çünkü kendini Allah’ın Oğlu yerine koydu.” Bu sözü işitince Pilatus’un korkudan içi titredi. Yeniden vali konağına gidip İsa’ya, “Nerelisin?” diye sordu. Ama İsa karşılık vermedi. Pilatus, “Bana karşılık vermiyor musun?” dedi, “Seni salıvermeye de, çarmıha germeye de yetkim olduğunu bilmiyor musun?” İsa, “Sana yukarıdan verilmeseydi, benim üzerimde hiçbir yetkin olmazdı” dedi. “Onun için beni senin ellerine verenin günahı daha ağırdır.”

Yu. 19:7-11



Dünyanın bütün gururlu, kendini beğenen yöneticileri şunu bilmelidirler ki, ellerine verilmiş bütün yetki ancak Allah’ın izniyle ellerine verilmiştir. Allah bu gücü ellerinden alıverirse, kendilerinde hiçbir güç kalmaz.

Mesih İsa kendi krallığının dünya krallıklarından farklı olduğunu Pilatus’a anlatmaya çalışmıştı. O’nun krallığı devlet güçlerinin desteği ile oluşturulmuş bir krallık değildi. O’nun krallığı tamamen Allah’ın ruhsal krallığıydı. Ruhsal anlamda bir krallıktı:



İsa, “Benim krallığım bu dünyadan değildir” diye yanıtladı. “Krallığım bu dünyadan olmuş olsaydı, buyruğumdakiler Yahudi yetkililere teslim edilmemi önlemek için savaşırlardı. Ama benim krallığımın burasıyla hiçbir ilgisi yoktur.”

Yu. 18:36



Mesih İsa’yı götürmek için geldiklerinde O’nu izleyenlerden birisi hemen yanındaki kılıcına sarılmış ve baş kahinin hizmetkarının kulağını kesmişti. Bu durumda Mesih İsa hemen bu yarayı iyileştirdi ve kılıcını kınına koymasını emretti.[12] Bütün bu örneklerde Mesih İsa’nın kendisinin yaşamı ile öğrettiği şudur: altında bulunduğumuz hükümetlerimize, devletimize ve idarecilerine büyük bir saygı içinde olmamız ve devletimize karşı sorumluluklarımızı yerine getirmemiz gerekir. Bunların içinde vergi vermek, oy kullanmak, vatandaşlık görevlerimizi yerine getirmek, bayrağımıza, istiklal marşımıza saygı göstermek, idarecilerimize, devletin askerine, polisine saygı göstermek, askerlik yapmak gibi birçok sorumluluk vardır. Bu sorumlulukların hiçbiri görüldüğü gibi bizim Mesih İsa’ya olan imanımızı, Yeni Antlaşma’nın yaşam tarzında yaşamamızı engelleyen şeyler değildir. Aksine bizim vatandaşlık görevlerimizi yerine getirmek Yeni Antlaşma’yı, Mesih İsa’nın örneğini yaşayarak Allah’a itaat etmemiz anlamına gelir.

4. YENİ ANTLAŞMA’NIN DİĞER BÖLÜMLERİNDEKİ ÖĞRETİLERİ



Elçi Pavlus imparatorluğun kalbi olan Roma’da da yaşamış bir kişidir. Mesih’e iman etmiş ilk Hıristiyanlar gördükleri birçok eziyetlerle sağa sola kaçışmışlar, özellikle Anadolu’nun içlerine yayılmışlardı. Allah’ın esiniyle bütün bu imanlılara hitap eden elçi Petrus hem de Roma’da kalan inanlılara hitap eden elçi Pavlus devletle ilişkiler konusunda net öğretişlerde bulunmuşlardır. Şimdi bunlara birlikte bakalım:



1 “Herkes başta bulunan yetkililere bağımlı olsun. Çünkü Allah’tan olmayan yetki yoktur. Var olanları Allah atamıştır. 2 Bu nedenle, yetkiye karşı direnen, Allah’ın düzenine karşı direnmiş olur. Direnenler kendilerine yaraşan yargıyı giyeceklerdir. 3 Çünkü iyi iş yapanların yöneticilerden korkusu yoktur; kötü iş yapanlar korkarlar. Yetkili kişiden korkmamak ister misin? Öyleyse iyi iş yap, onun övgüsünü kazanırsın. 4 Çünkü o senin yararına Allah’a hizmet etmektedir. Ama kötü iş yaparsan kork! Çünkü yetkili kişi kılıcı boş yere kuşanmaz. Kötü iş yapana gerekli yargıyı saptamak için Allah’a hizmet eder. 5 Bu nedenle, baştaki yetkililere bağımlı olmak zorunludur; salt yargılanma korkusundan değil, vicdan bakımından da. 6 Vergi ödememizin nedeni de budur. Çünkü yöneticiler atandıkları işi yerine getirirken, Allah’ın görevlileri olarak çalışırlar. 7 Herkese ne gerekiyorsa onu verin: Vergi toplayana vergi, gümrük kesene gümrük, saygı gösterilmesi gerekene saygı, onur yaraşana onur.”

Rom. 13:17





13 “Rab saygısı adına; insanlar tarafından kurulan her düzene bağımlı olun: Başta bulunan kişi olması nedeniyle devlet yöneticisine, 14 suçluları adalet karşısına çıkarmak ve iyilik yapanları övmek için onun tarafından görevlendirilen kişiler olmaları nedeniyle valilere. 15 Allah’ın istemi şudur: İyilik yaparak akılsız kişilerin bilgisizliğini susturun. 16 Özgür kişiler gibi yaşayın. Özgürlüğü kötülük örtüsüne dönüştürmeyin. Bunun yerine Allah uşakları gibi davranın. 17 Herkese değer verin. Kardeşlik birliğini sevin. Allah’tan korkun. Devlet yöneticisine değer verin.”

1. Pe. 2:13-17



Aşağıdaki paragraflarda beş madde devletin ve devlet altında yaşayan inanlının rolünü belirginleştirmektedir:



i) Mesih’e yürekten inanan, samimi bir Hıristiyan idaresi altında bulunduğu hükümete, devlete itaat içinde olmalıdır. Çünkü Yeni Antlaşma’nın öğretisine göre bütün yönetim biçimleri Allah’ın izni doğrultusunda başa geçmişlerdir. İdareye itaatsizlik Allah’a itaatsizlikle eş anlamlı görülmektedir (Rom.13:12; 1.Pe. 2:13-14). Bu Allah’ın her bir idare şeklinden razı olduğu anlamına gelmez. Burada yönetimlerin oluşum kökeninin Allah’ın arzusu ve iznine bağlı olduğu vurgulanmak istenilmektedir. Yönetim kavramı daha temelinden Allah’tandır. Yetki ve sorumluluk Allah tarafından insana verilmiştir. Demek ki, insanın iyi ya da kötü anlamdaki yönetim oluşturmaları tartışmaya açıktır. Allah yalnızca devlet olunmasını ve bunu kendi yarattığı insanların yapmasını istemiş ve birtakım temel prensiplerini oluşturmuştur.



ii) Devletin esas fonksiyonları Yeni Antlaşma’nın Romalılar 13:23 ayetlerinde ve 1.Petrus 2:14 ayetlerinde dile getirilmektedir. Devlet Yeni Antlaşma’nın bakış açısına göre kendi halkının suçluları adalet önüne çıkarmak, iyileri korumak gibi birçok sorumluluğun sahibidir. Dikkat edilirse bu sorumlulukların nasıl uygulanacağı değil, sorumlulukların neler olduğu söylenilmektedir. Temel yönetim prensiplerinden bahsedilmektedir. İncil’de devlete devlet olması, nasıl davranılması gerektiği konusunda gereken temeller belirtilmiştir. Devlet kendi kuralları içinde kendi sistemini, yönetimini sürdürecektir.



iii) İmanlılar için yönetimlere boyun eğmek yalnızca cezalardan kurtulmak için değildir. Bu aynı zamanda İncil’in buyruğuna itaat içindir. İmanlının vicdanının sesi bu itaatin gerekliliğini söylemektedir (Rom. 13:45). Yönetime itaat Allah’ın iradesine itaat etmektir (1. Pe. 2:15).



iv) Aslında yönetim Allah’ın hizmetinde, O’nun dünyasında O’nun arzuladığı gibi halklarını yönlendirmek, yönetmek, korumak gibi birçok sorumlulukla yükümlüdür (Rom. 13:4). Romalıların dünyaya hakim olduğu ve birçok yörede aynı dilin konuşulmasına neden olan bir politik ortamda Allah kendi müjdesini yaymayı zaman olarak seçmiştir.

Roma imparatorluğu sayesinde Allah’ın müjdesi gerçekten de ilden ile kolaylıkla yayılmıştır. Roma imparatorluğu sayesinde birçok bölgelerde ortak bir dil oluştu, yeni yollar açıldı ve yollarda seyahat etmek emin bir hal aldı. Şimdi bütün bu oluşumlara baktığımızda Rab’bin her ortamı kendi istemi doğrultusunda nasıl kullandığını görmemiz mümkündür. Bu ortama Roma Barışı “Pax Romana” denmektedir. Çünkü bu uzun dönemde bütün hükmedilen bölgelerde bir barış sağlanmıştı. Bu barış denizlere bile yansımıştı. Roma’dan Mısır’a kadar emin bir biçimde deniz yoluyla seyahat edilebiliyordu. İşte böyle bir ortamda elçi Pavlus’un yolculuklarını anlayabiliriz. Özellikle son yolculuğunda bir Mısır gemisi ile seyahat ettiğini hepimiz biliyoruz.[13] Romalıların adalet ve hukuk sistemlerinde de bir hayli ileriye gittiklerini görüyoruz. Zaman zaman elçi Pavlus’un bir Roma vatandaşı olarak bu haklardan istifade ettiğine rastlıyoruz.[14] Özellikle ilk zamanlarda Romalıların İsrail oğullarının iman ve ibadetlerine de büyük bir özgürlük tanıdığını biliyoruz. Yahudilerin Hıristiyan olmalarına da bir şey dememişlerdi. Efes’teki kargaşalarda bile yasaların çiğnenmediğini söyleyerek Yahudilerin kendi aralarındaki çekişmeleri adeta kendilerine bırakmışlardı. Eğer herhangi bir suçlama varsa o zaman bu suçlamanın mahkemelerde halledilmesi istenmişti.[15] Romalılar bölümünde böylesine bir devlet altında imanlı olarak yaşayan elçi Pavlus’un devlete karşı saygı duymaktan başka bir davranışı kabullenmesi zaten mümkün olamazdı. Çünkü Allah’ın inanlı olmasa da her şeyi, iyi olan, güzel olan için kullanabildiğine çok güzel bir biçimde tanık oluyordu.



v) Romalılar 13:67’de devletlerin hizmetlerinde vergilerle de desteklenmesi de dile getirilmektedir. İnanan kişi devletinin önünde de, halkının önünde de dürüst olmayı bilen ve bütün yaşamını dürüstlük temelleri üzerine kuran kişidir. Bu anlamda Mesih’e iman etmiş bir Hıristiyanın devletinden vergi kaçırması düşünülemez bile.[16] Bütün bunların yanında elçi Pavlus’un Timoteos’a yazdığı mektupta yönetim ve yöneticiler için dualar edilmesini ısrarla istemektedir. Elçi Pavlus bunları istediği dönemde İmparator Neron yönetiyordu. Böyle bir idare altında bile inananlara verilen sorumluluk devlet ve yöneticiler için dua edilmesi şeklindeydi. Neron bilindiği gibi daha sonra Hıristiyanların topluca katledilmesini istemiş ve bunu yerine getirmişti. Evet, samimi bir Mesih’te yaşayan inanlı muhakkak altında bulunduğu hükümete ve bu hükümetin görevlilerine dua etme sorumluluğundadır:



“Öyleyse her şeyden önce şunu öğütlerim: Allah’a tüm insanları içeren dilekler, dualar, içten istekler, teşekkürler sunulsun. Bunlar hükümranları ve tüm başta bulunanları da içersin. Böylece Allah sayarlığa ve saygınlığa yaraşır gürültüsüz patırtısız, sessiz sedasız bir yaşam sürelim.”

1. Ti. 2:14



Atalar “beşer şaşar” demiştir. Buna göre insanın kurduğu hiçbir sistem mükemmel ve en güzeli değil. daima hatalar ve eksikler olacaktır. Bu bağlamda Mesih İsa’nın öğretmek istediği, İncil’de verilmek istenilen Allah’ın çocuklarının Allah’ın yüksek standartlarının tanıkları olarak yaşamalarıdır. Bu standartlar her nerede olursa olsunlar, her ne konumda olurlarsa olsunlar Allah’ı göstermektedir. Yönetimler, idareciler güçlü olurlar ve devletin genel olarak sorumluluklarını uygularlarsa, bu her insan için sağlıklı bir ortamdır. Bazı yönetim biçimleri insan eksikleri ve hataları yüzünden kimi zaman insanlar için büyük bir problem olabilirler. Bu durumda imanlılara düşecek görev mümkün olduğu kadar Allah’ın sevgi tanıkları olarak Allah önünde devletleri, yönetimleri ve yöneticileri için sabırla dua etmeleridir. Mesih İsa’nın öğrencileri hem elçi Pavlus hem de elçi Petrus bu konuda aynı görüştedir. Aslında iyi bir inanlı, altında yaşadığı devlet için en iyi vatandaşlardan biri olmak zorundadır.





İNANAN KİŞİ, DEVLET VE POLİTİKA




İnanlının devletine ve idarecilerine saygılı olması, itaatkar davranmasının inancın temel öğretileri arasında bulunduğunu birlikte gördük. Şimdi bu konunun sınırları nereye kadardır. Allah öğretisi ve yaşam biçimi de oldukça etkin bir ruhsal yönetimdir. Kişinin içsel yaşamını etkilemekte ve doğal olarak dünyasal ilişkilerine de bu yansımaktadır. Şimdi bu konuyu sorularla irdeleyelim.





Soru 1. Devletine ve idarecilerine bu kadar saygı gösteren, itaat eden inanlı için acaba itaatte zorlanabileceği hatta artık itaat etmesinin mümkün olmadığı durumlar var mıdır?



Bu oldukça hassas ve iyi anlaşılması gereken bir konudur. İnsan olarak hepimiz zayıfız. Zaman zaman bazı kişiler bazı durumları kullanmaya kalkabilirler. Biz samimi Hıristiyanlar olarak hiçbir zaman bazı bahanelerle devletimize saygı ve itaatten ödün vermemeli, özellikle kışkırtmalara, başkalarının kendi çıkar, politik gelecek özlemleri için bizleri kullanmaya kalkmalarına müsaade etmemeliyiz. Saygı, itaat, sorumlulukların yerine getirilmesi ve dua inanlının devleti ile ilişkisini belirlemektedir.

Buna karşın ya devletimiz kutsal yazılarla zıt düşen, Allah emirlerine aykırı bir takım konuları bize zorla yaptırmaya kalkarsa acaba o zaman Allah’ın emirleri mi, devletin emirleri mi gibi bir ikilem içinde inanlı ne yapacaktır? Aslında günümüzde birçok ülke için artık böyle bir sorun yoktur. Kendi ülkemizde de böyle bir sorun yoktur. Türkiye hakikaten demokratik ve laik bir ülke olarak çağdaş yönetim biçimleri içinde yerini almaktadır. Bu soru böyle bir durumda ne yapılacağı sorusuna bir cevap olması için ele alınmıştır. Aslında elimizde böyle durumların yaşandığı Kutsal Kitap örnekleri de vardır. Babil sürgünü sırasında Babil kralı Nebukadnezar 27 metre yüksekliğinde, 3 metreye yakın genişliğinde kendi heykelini yaptırmış ve ülkedeki herkesin bu heykeli Allah olarak algılamasını ve bu heykele dönerek ibadet etmesini istemişti:

“Ve münadi yüksek sesle bağırdı: Ey kavmlar, milletler, ve diller, size emrolunur ki, boru, zurna, cenk, ud, rebab, gayda, ve her çeşit musiki aletleri sesini işitince yere kapanacaksınız, ve kıral Nebukadnetsar’ın dikmiş olduğu altın heykele tapacaksınız ve kim yere kapanmaz ve tapmaz ise, hemen o saat ateşi alevli fırının içine atılacaktır.”

Dan. 3:46



Nebukadnetsar yönetimi altında devlet görevinde çalışan ve tek olan gerçek Allah’a iman eden üç kişi bu emir önünde büyük bir saygı ve ağırbaşlılıkla itaatsizlikte bulunmak zorunda kalmışlardır. Kendileri gerçekten sert bir biçimde uyarılmışlar, fakat buna rağmen inandıkları tek ve gerçek Allah’tan başkasına tapmayacaklarını dile getirmişlerdir. Bu dile getiriliş yöntemi de oldukça önemlidir. Saygıyı ve ağırbaşlılığı elden bırakmamak çok önemli bir tanıklıktır. Çünkü bu emir devletin diğer yasaları gibi değil, inandıkları Allah’tan vazgeçme ve bunun kanıtı olarak da bir putun önünde secde etmek şeklinde bir emirdir. Bu artık yüreklerin ve akılların içindekine hükmetmeye kalkmak anlamındadır. Burada bu kişiler ya ölüm cezasından kurtulmak için devlet erkanını kandırarak bu heykel önünde ibadet eder gibi görüneceklerdi ya da büyük bir dürüstlükle saygı duydukları devlet önünde kendi yürek ve akıl inançlarını dile getireceklerdi ve ikincisini yaptılar. Yalan söylemediler, gösterişte bulunmadılar ya da isyan çıkarıp herkesi birbirine kırdırmaya kalkmadılar. Yalnızca kendileri inançlarının gereğince bunu yapamayacaklarını söylediler. Saygıyı elden bırakmadılar bu gerçekten çok önemli, Allah’a yaraşır bir davranıştır. Günümüzde birçok kişi devletle aynı fikirde olmadığı zaman büyük kargaşalar çıkarmak için elinden geleni yapmaya kalkıyor. Büyük gösterilerle etrafa zarar vermek pahasına kendi itaatsizliğini belki haklıyken haksız konuma düşercesine dile getirmeye kalkıyor. Oysa Allah’ın çocuklarının ağırbaşlılığı ve insanlara, yöneticilere olan saygısı her konumda öne çıkıyor. Şimdi bu bölümü birlikte okuyalım:



“Şadrak, Meşak, ve Abednego cevap verip kırala dediler: Ey Nebukadnetsar, bunun üzerine sana cevap vermek bize gerek değil, öyle olursa kendisine kulluk ettiğimiz Allah’ımız ateşi alevli fırından bizi kurtarabilir; ve senin elinden bizi kurtaracaktır, ey kıral. Olmazsa bile, malumun olsun ki, ey kıral, elin ilahlarına kulluk etmeyiz, ve dikmiş olduğun altın heykele tapmayız.”

Dan. 3:16-18



Bu saygılı itaatsizlikleri sonucu cezaya çarptırıldılar. Ama Allah onların imanlarının güzelliğini büyük bir kurtarışla noktaladı. Bu kurtarış sonucunda kral bile şaşırıp kalmış ve onlara kendi Allahlarına tapınmalarına izin vermişti.[17]

İlk kilisede elçi Petrus ve elçi Yuhanna’nın da yetkililerin verdiği emre açıkça itaat etmediklerini görüyoruz. Allah’ın emirleri altında hükümetlere tabi olun emri olduğu ve Allah öğretilerine sımsıkı bağlı oldukları halde elçi Petrus ve elçi Pavlus’un yetkililere karşı geldikleri noktanın ne olduğunu bilmemiz çok önemlidir. Bu Allah’ın emri olan “Müjde’yi vaaz etmeyin” şeklindeki emre olan bir tepkidir. Yani yetkililere itaatsizlikte bulundukları nokta Allah emri ile yetkililerin emrinin tam olarak çakıştığı noktadır. İsrail’in önderleri elçi Petrus ve elçi Yuhanna’nın vaaz etmelerini, Allah kelamını duyurmalarını engellemek istemişlerdi. Mesih’in adında vaaz etmeleri yasaklanmıştı.[18] Ama bu Mesih İsa’nın kendi buyruğuydu ve elçiler bu emri yerine getirmeye çalışıyorlardı.[19] Şimdi bu durumda Allah buyruğu insan buyruğunun önüne geçmektedir. Yetkililere bu noktada itaat etmek Allah’a itaatsizliği beraberinde getirmektedir. Elçiler bu nedenle Mesih’i vaaz etmekten kendilerini alıkoyan emre Hıristiyan ahlakından ödün vermeden karşı gelmişlerdir. Bu itaatsiz davranışlarının sonunda bir kez daha yetkililerin önüne çıkarılma durumunda kalmışlardı:



“Onları getirip kurulun önüne çıkardılar. Baş rahip kendilerini sorguya çekti. “Bu adla ilgili bir şey öğretmeyeceksiniz diye size kesin buyruk vermiştik” dedi, “Gelin de yaptığınız işe bakın! Yeruşalem’i öğretinizle doldurdunuz. Üstelik bu adamın kanının sorumluluğunu bizim üzerimize yıkmak istiyorsunuz” Petrus’la öbür haberciler, “İnsanları değil Allah’ı dinlememiz gerekir”dediler.”

Hab. iş. 5:27-29



Burada şunu unutmamak gerekmektedir. Bazı dikta yönetimlerde inançlarının gereklerini yaşamaya çalışan bir çok insan karşılığında büyük bedeller ödemek zorunda da kalmışlardır. Bazı durumlar yöneticilerle konuşulabilir nitelikte olmayabilir. Bu nedenle özellikle baskıcı rejimler altında bulunan inanlı insanların kendi yaşamlarını ve aile yaşamlarını da göz önünde bulundurmaları gerekmektedir. Böyle durumlarda onlar Allah’a itaat etmek isterlerken ne yazık ki, zorla başka kurallarla Allah’a itaat etmeleri engellenmeye çalışılmaktadır.

İ.S birinci yüzyılın sonlarında inanlılara karşı merhametsizce bir zulüm başlatılmıştı. İncil Vahiy bölümünde Roma idaresi için kötülüklerin anası tabiri olarak kullanılmaktadır. Hıristiyanlar imparatora tapmadıkları için müthiş bir zulme tabi tutulmuşlardı. Bu gerçekten Hıristiyanların yapamayacağı bir emirdir. Can pahasına da olsa kendisini Baba, Oğul ve Kutsal Ruh’ta açıklayan tek Allah’ı bırakıp bir imparatoru Allah yerine koymayacaklardı. Hıristiyanların bu konudaki karşı çıkışları baskıcı yönetim tarafından çok kötü bir biçimde bastırılmak istendi. Bu nedenle Vahiy bölümünde Roma[20] fahişe, kutsalların kanını içen sarhoş bir yer olarak tanımlanmaktadır:



“Alnında gizemli anlam taşıyan bir ad yazılıydı: Koca Babil, genel kadınların ve yeryüzündeki iğrençliklerin anası. Kadının kutsal yaşamlıların ve İsa tanıklığı için ölenlerin kanıyla sarhoş olduğunu gördüm.”

Vahiy 17:56



Burada görüldüğü gibi Roma artık Allah’ın insanları belli bir düzen içinde yaşatsın diye oluşturduğu devlet düzeni kavramını çoktan aşmış bulunmaktadır. Allah’ın insanlarına inançlarından ötürü eziyet ve katliamla bambaşka bir role adeta Allahlığa soyunmuştur. Artık Allah’ın isteminden çok çok uzaklarda bir devlet kavramı karşımıza çıkmaktadır. Bu nedenle Allah’a ait kişiler böyle bir sistemin inançları üzerine getirdiği keskin baskılara hayır demek zorunda kalmışlardır.

Bu çağda bizler geçmişteki birçok yönetim sistemi altında yaşayan inanlılara göre çok daha şanslıyız. Laik ve demokratik anlayışların çoğaldığı dünya devlet sistemleri içinde yaşayan inanlılar için günümüzde inançları nedeni ile devletlerine itaatsizlikte bulunmalarına gerek kalmamaktadır. Çünkü Türkiye’mizde geliştiği gibi bir çok ülkelerde de demokrasi ve herkesin inancında özgür bırakılması gitgide ileri düzeylere yükselmektedir. Elbette hala birkaç baskıcı, kötü devletlere örnekler olsa da Türkiye Cumhuriyeti’nin Hıristiyanları ve birçok medeni ülke Hıristiyanları için devletlerinin himayesi altında ve tam olarak devletlerine itaatle yaşamaları boyunlarının borcudur. Çünkü ülkemiz ve özgürlükçü ülkelerde artık bu konular yavaş yavaş aşılmaya başlamıştır. Ama bizler de elçiler gibi artık Mesih’in adını ağzınıza almayın gibi bir söz ile karşılaşsaydık herhalde inancımız gereği elçilerin yaptığı gibi, bağırmadan, söylenmeden, kavga etmeden bir cümleyi tekrar edip duracaktık: “Mesih’in adını söylemeden nasıl durabiliriz?” Ruhsal anlamda nasıl insan buyruğundan üstün sayabiliriz?

Devletler inancın devletleri olmak zorunda değillerdir. İncil’e göre Allah tarafından iktidara gelmeyen hiçbir hükümet yoktur. Bu hükümetler sağcı ya da solcu, milliyetçi ya da sosyalist birçok politik görüşlerde olabilirler. Hatta belli dini görüşlere de sahip olabilirler. Kısacası her ne olurlarsa olsunlar Allah’ın o ülke halkı için takdir ettiği hükümet budur. İncil’in Romalılar bölümünde inanlıya öğretilen açıktır: “Herkes başta bulunan yetkililere bağımlı olsun. Çünkü Allah’tan olmayan yetki yoktur.Var olanları Allah atamıştır. Bu nedenle yetkiye karşı direnen, Allah’ın düzenine karşı direnmiş olur. Çünkü o senin yararına Allah’a hizmet etmektedir herkese ne gerekiyorsa onu verin: Vergi toplayana vergi, gümrük kesene gümrük, saygı gösterilmesi gerekene saygı, onur yaraşana onur.”





Soru 2. İnanlılar politikaya girebilir mi?



Birçok görüş de olduğu gibi bu konuda da tek bir görüşü paylaşmak zordur. Bazı Hıristiyanlara göre politika içinde çok fazla yalan dolan olduğu için bir samimi Hıristiyanın politikaya girmesi oldukça yanlıştır. Bazı Hıristiyanlar ise politikanın başıbozukluğunun giderilmesi için inanlıların politikaya girmesinin çok gerekli olduğunu düşünürler. Aslında iki soru üzerinde düşünmek gerekmektedir. Bunlardan ilki Mesih’in ışığının karanlıkta parlaması için inanlıların bütün dünyasal işlevlerden el etek çekmesi mi gerekir? Sorunun diğeri ise; Mesih’in ışığının karanlıkta parlaması için inanlıların bütün dünyasal işlevlere etkin bir biçimde katılması mı gerekir? Bu iki soruda da aşırı olan yönler vardır. Önemli olan inanlının inancının bilincinde gerekeni gerektiğinde yapabilmesidir. Bu iki soruyu da aklımızda tutarak bu konudaki farklı görüşlere birlikte bir göz atalım:



İnanlıların politikaya girmemelerini düşünenler genelde şu dört savla ortaya çıkarlar:



a) İnanlılar Allah’ın krallıkla, dünyasal krallık arasında bir seçim yapmalıdırlar



Kutsal Yazılar iki krallıktan bahsetmektedirler. Bu krallık Allah’ın krallığı ile dünyanın krallığıdır ve şeytan tarafından yönetilmektedir. Pontus Pilatus tarafından sorguya çekildiği zaman Mesih İsa krallığının bu dünyadan olmadığını söylemişti:



İsa “benim krallığım bu dünyadan değildir” diye yanıtladı.”Krallığım bu dünyadan olmuş olsaydı, buyruğumdakiler Yahudi yetkililere teslim edilmemi önlemek için savaşırlardı. Ama benim krallığımın burasıyla hiçbir ilgisi yoktur.”

Yu. 18:36



Elçi Pavlus’un Filipi’deki imanlılara yazdığı mektupta Mesih’in düşmanlarının akıllarının dünyasal şeylerle karışmış olan kişiler olduğu bahsedilmektedir. İnanlılar ise dünyasal insanlardan oldukça farklıdırlar. Çünkü onlar artık göksel vatandaş olmuşlardır.[21] İnanlılar bu konuda hangi krallığı destekleyeceklerini iyi bilmelidirler. Müjdenin öğretisi iki krallığa birden hizmet edilemeyeceği öğretisidir. Bu noktada hem dünyanın krallığına hem Allah’ın krallığına hizmet edebilmek imkansız gibi görünmektedir:



“Dünyayı sevmeyin, dünyayla ilgili şeyleri de sevmeyin. Eğer bir kimse dünyayı severse, onda Baba’nın sevgisi yoktur. Çünkü dünyadaki şeylerin tümü bedenin tutkuları, gözün tutkuları, yaşamın gösterişçiliği, Baba’dan değil, dünyadandır. Dünya da, tutkuları da geçip gitmektedir. Oysa Allah’ın istemini yerine getiren, sonsuz çağlar boyu kalır.”

1. Yu. 2:15-17



Bu görüşlerden hareketle inanlıların politikaya karışmaması gerektiğini savunan kişilere göre inanlı kendi hükümetinin, kendi devletinin yönetimine itaat edecek, kanunlarına kendi ruhsal yaşamını engellemeyen, baskı koymayan bütün kanunlarına tam bir uyumla itaat edecek, vergilerini harfiyen ödeyecek, yönetim ve yöneticiler için samimi dualarda bulunacak, vatandaşlık görevlerini yerine getirecek ama politikaya asla katılmayacaktır:[22]



İnanlıların politikaya girmesini savunanların bu konudaki görüşleri ise şunlardır

İnanlıların iki krallıkta aynı zamanda yaşaması doğrudur. Allah ruhsal krallığını kurmuş ve bizlerin aynı zamanda dünya üzerinde bir düzen içinde yaşamamız için dünyasal yönetimleri sağlamıştır. Elbette imanlı için ruhsal anlamda egemenlik Mesih İsa’ya verilmiştir. 1. Yuhanna 2:15’te dünyaya sevmememiz konusunda verilen emir aslında dünyanın bütün kötülüklerini, çekişmelerini, hırsını Allah sevgisinin karşısında tutan bir emirdir. Bu emirle imanlı maddeden mana alemine çağrılmakta ve Mesih’e iman etmiş bir Hıristiyan için dünyanın alımının, cazibesinin ruhsal değerlerden uzaklaştırıcı olması engellenmeye çalışılmıştır. Dünya felsefelerinin, Allah’tan farklı birçok görüşün inanlıyı etkilememesinin gerekliliği hatırlatılmaktadır. Bu inanlının Mesih için toplumda belli başlı roller oynamaması anlamına gelmez. Mesih İsa kendi öğrencileri için dua ettiği zaman, öğrencilerinin bu dünyadan alınmasını, bu dünyanın dışına çıkarılmasını istememiştir. Onlar dünyanın içinde yaşamlarını sürdüreceklerdir. Onları bütün kötülüklerden koruyacak olan Rab’bimizdir:



“Onları dünyadan kaldırman için değil, kötü olandan koruman için dilekte bulunuyorum. Ben dünyadan olmadığım gibi, onlar da dünyadan değiller. Onları gerçek aracılığıyla kendine ayır. Senin sözün gerçektir.”

Yu. 17:15-19



İnanlılar aynı zamanda komşularını sevmek zorundadırlar.[23] Komşuyu sevmek yalnızca müjdeyi paylaşmak demek değildir. Bu sevgi içinde hem fiziksel, hem sosyal, hem ruhsal, hem maddesel olmak üzere birçok ilişki kategorisi vardır. Bu ilişki noktalarında imanlı bir Hıristiyan üzerine düşen sorumluluğu taşımak zorundadır. Mesih İsa’yı hiç tanımayan kişilerden oluşmuş bir yönetim içinde, Mesih İsa’yı, Allah’ın sevgisini bilen bir kişinin bulunması kötü mü olur? Yeter ki, Mesih İsa’ya güvenen kişinin katıldığı bütün bu politik, sosyal ya da benzeri kurum ve kuruluşlardaki hizmeti esnasında gözünü Rab’bin kendisinden ayırmasın, dünyanın kirli işlerine bulaşmasın, alet olmasın. Yeter ki, Allah Sözünde gevşeme gösterip Allah’ın iyi görmediği birçok olayı, neden olmasın tarzında görmeye başlamasın. Mesih’e iman etmiş bir kişi karanlıkta yıldız gibi parladığına göre; onun görev aldığı her yerde de bu parıltının sürmesi gerekmektedir.



b) Mesih’e iman etmiş samimi bir Hıristiyanın ya da bir kilisenin ilk sorumluluğu Rab’bin müjdesini duyurmaktır



Mesih İsa son buyruğunda kendisine inananların kurtuluş müjdesini duyurmasını söylemiştir. Bu Mesih’in son buyruğudur. Demek ki, bu oldukça önemli bir görevdir. Bu nedenle bu göreve, yani müjdenin konuya komşuya, çevreye, farklı farklı ülkelere, insanlara duyurulması görevine “Yüce Görev” denmektedir. Mesih’e yürekten iman etmiş bir inanlı için artık bu görev her şeyden önemli olmak zorundadır. Bu görev dururken inanlının başka görevlere, sorumluluklara soyunması oldukça yanlış olacaktır:



İsa yanlarına gelip onlara şöyle dedi: “Gökte ve yeryüzünde tüm yetki bana verilmiştir. Bu nedenle, gidin bütün ulusları öğrencim yapın. Onları Baba, Oğul ve Kutsal Ruh adına vaftiz edin. Sizlere buyurduğum her şeyi tutmaları için kendilerini eğitin. Bilesiniz ki, çağın sonuna dek her gün sizlerle beraberim.”

Mat. 28:18-20



“Ama Kutsal Ruh sizlere geldiğinde güç ile kuşanacaksınız. Yeruşalim’de, tüm Yahudiye’de, Samiriye’de ve dünyanın en uzak köşesine dek benim tanıklarım olacaksınız.”

Hab. iş. 1:8



Bu buyruk inanlının yaşamında oldukça etkin bir buyruktur. “Yüce Görev” bizim yaşamımızı bir hayli ilgilendiren bir konudur. Bu nedenle acaba kendi geçimimizi sağlayan işler dışında başka işlerle uğraşmak bizi ne kadar yüce görevden uzaklaştıracaktır? İncil’in temeli ruhsallıktır, politika ise ruhsallığın dışında bir gerçektir.



Yukarıda verilen nedene karşı olan, politikaya karışmalıdır görüşünü savunan inanlılar şöyle cevap vermektedirler.

Rab’bin sözünü duyurmak kilisenin en önemli görevidir. Ama Rab’bin sözünü duyurmak yalnızca sözel bir durum değildir. Müjdeleme söz ve işlevin ortak çalışmasının bir ürünüdür. İnsanların ruhsal durumlarını ilgilendiren kurtuluş müjdesini duyururken onların kişisel ve fiziksel gereksinimlerini de karşılamak gerekmektedir. Kutsal Yazılar, Mesih İsa’nın hizmeti boyunca hem sözle hem de işlerle Allah kurtarışını ulaştırdığını göstermektedir:[24]



“İsa Yahudi’lerin sinagoglarında öğreterek, hükümranlığın Sevindirici Haberi’ni yayarak, halk arasında her rahatsızlığı, her hastalığı iyileştirerek tüm Galile bölgesini bir uçtan öbür uca dolaştı.”

Mat. 4:23



“İsa tüm kentleri ve kasabaları dolaşarak onların sinagoglarında öğretiyor, hükümranlığın Sevindirici Haberi’ni yayıyor, her tür hastalığı ve zayıflığı iyileştiriyordu.”

Mat. 9:35



Müjdenin vaaz edilişini tek bir biçimde algılamak yanlıştır. Müjdenin vaazı günlük yaşam içindeki tanıklığımızı da kapsamaktadır. Allah’ın sağladığı bütün fırsatları Allah’ın iyi istemi doğrultusunda kullanmak gerekmektedir. Allah’ın istediği yaşam tarzı politik alanda da yansıtılmalıdır.



c) Mesih İsa nasıl olsa çok yakında gelecektir, o zaman biz neden politika ile vakit geçirelim?

Mesih İsa yakında geri gelecektir. Mesih İsa geldiği zaman bütün yargılamalar gerçekleşecek, hak yerini bulacaktır. Bu az zaman içinde inanlının insanlara Müjdeyi duyurabilecek kadar vakti vardır. Mesih’in kurtarışını henüz duymayan milyonlara duyurmak bizim en büyük görevimizdir. Politika gibi bir takım sorumluluklar bizim bu az zamanımızı daha da azlaştıracak, hatta Allah buyruğunun tersine vakit kaybetmemize neden olacaktır.



Bu görüşün karşısında olanlar ise

Mesih’in geleceğinin çok yakında olacağı gerçeğini çok iyi bilmektedirler. Bütün zaman Allah müjdesinin duyurulması ile geçirilmelidir. İlk kilise de Mesih’in geleceği gerçeğini çok iyi biliyor, ama yine de etraflarında olup bitene kaygısız kalmıyorlardı. Mesih İsa’nın ne zaman geleceğini bilmiyoruz. Ama bildiğimiz tek şey; O ne zaman gelirse gelsin bizim dünyaya ışık ve tuz olma sorumluluğumuzu yerine getirmek zorunda olduğumuzdur. Bu sorumluluğu toplumun her seviyesinde yapmalıyız. Mesih İsa’nın müjdesi toplumun her noktasında aynı şekilde duyurulmalıdır.



d) Dünya çevresinde bilindiği kadar politika yeterince kirlenmiştir, dürüstlükten uzak bir iştir

Politika ile uğraşarak rüşvet, dedikodu, yozlaşma, skandal gibi birçok kirli konulara bulaşmamak mümkün müdür? Bu kirli işler içinde bulunmaktansa politikaya katılmamak daha hayırlıdır.



Bu konuda diğer taraf ise şunları söylemektedir

Politikanın gerçekten çoğu zaman kirletildiği doğrudur. Dünyamızda yalnız politika değil, bütün dünya büyük bir bozukluk içindedir. Eğer Mesih İsa’ya samimiyetle iman etmiş kişiler politika dünyasında yerlerini alırlarsa, bu başıbozukluk, bu kirlilik bir ölçüde de olsa hafifletilmiş olabilir. Mesih’in ışığı, O’nun ruhsal anlamda kurtarıcı ve Rab olması dünyanın diğer alanlardaki kurtuluşuna da bir neden oluşturabilir. Bu yalnız politikaya katılma anlamında ele alınmamalıdır, her imanlı vatandaş, vatandaşlık görevini bile yerine getirirken ülkesinin politik gidişi konusunda bilgi sahibi olmalı ve bilinçli bir biçimde kendi ülkesinin yönetimine katılımda bulunması gerekir.

Aslında Kutsal Kitab’a baktığımızda Musa, Yusuf, Mordakay, Ester ve Daniel gibi kişileri politik noktalarda görüyoruz. Mesih İsa Romalı yüzbaşının imanını övdüğü zaman hiçbir şekilde onun kendi görevinden ayrılması gerektiği mesajını vermemiştir.[25] Gümrük vergisi toplayanların önde gelenlerinden olan Zakkay olayında da Mesih’in bu görevi bırakmasını istediğini görmüyoruz. Yalnızca yaptıklarından tövbe etmesi ve dürüst bir imanlı olarak görevini yürütmesini istediğini görüyoruz. Vergi toplama görevi dönemin en çürümüş, yolsuzluklarla dolu görevlerinden biriydi.[26]

Modern dönemlerde de birçok imanlı politikacının dünya tarihinde insanlığın iyiliği için etkin roller yüklendiğini görüyoruz. Örneğin; İngiliz’lerin köle ticaretinden vazgeçmelerini sağlayan William Wilberforce. Bu kişi imanlı bir İngiliz politikacısıydı. Birkaç imanlı arkadaşı ile birlikte İngiltere’nin 1807’de köle ticaretini bırakmasını sağlamıştı. Aynı zamanda çocukların ağır işlerde kullanılması, ahlaksızlık, hayvanların eziyet görmesi, kumar gibi birçok kötü işlerle de yasalar çıkarma yoluyla mücadele edebilmiştir.

Türkiye gibi demokratik ülkelerde inanlılar öncelikle vatandaşlık görevleri olan vergi verme, oy kullanma, askere gitme gibi görevlerle devletlerine hizmet etmeye başlamalıdırlar. Eğer yasalara göre seçme şartlarına sahip oldukları gibi seçilmelerinde bir sakınca yoksa, siyasal partilerden herhangi birine yasaların öngördüğü biçimde katılımla politikaya girmeleri mümkündür. Samimi bir Hıristiyanın politikada Mesih’in nurundan aldığı aydınlıkla büyük katkıları olacağı muhakkaktır. Sürekli iyinin, güzelin ardınca koşacağı için belki bazen büyük muhalefetlerle de karşılaşması mümkündür. Ama buna karşın yine de yürekten katılmak isteyenlerin politikaya uygun bir biçimde katılmasının o ülkeye büyük faydalar getireceği muhakkaktır.



Soru 3. Bir inanlının yönetime etkisi nasıl olur?



Genelde dünyayı etkileyen kişiler büyük bir çoğunluk oluşturmamaktadırlar. Ama bu kişilerin etkisi büyük bir çoğunluk oluşturur. Mesih İsa’ya inanan samimi bir Hıristiyan kendisi gibi samimi Hıristiyanların çok olduğu bir ülkede yaşayabilir ya da tam tersi Türkiye’de olduğu gibi Hıristiyan sayısının oldukça az olduğu bir ülkenin vatandaşı olabilirler. Önemli olan Hıristiyanın Allah’ın sözünün öğrettiklerini yaşayan, gerçek bir Hıristiyan olması, Allah’ın sevgi dolu bir tanığı olarak yaşamını sürdürebilmesidir. Bu güncel hayat eşimizi dostumuzu etkilediği gibi, politika hayatına girildiği takdirde de yine aynı şekilde etraftaki kişileri etkileyecektir.

Her şeyden önce, Allah’a olan derin sevgiden kaynaklanan insan sevgisi, farklı görüşlere ve inançlara olan derin saygı, doğruluk, dürüstlük, kısacası bugünkü politikanın pek alışık olmadığı birçok unsur etraftaki kişileri ve önderleri etkileyecektir. Doğal olarak koskocaman bir ülkede bir avuç samimi Hıristiyanın etkisi ne kadar olur diye sorulabilir? Mesih İsa’nın öğrencilerinin bile anlayamadığı gibi insanlar hep Hıristiyanların kötü anlamda iktidar hırsı içine girmelerinden korkmakta ve onların devlet düzeni kurmak istedikleri gibi bir korku yaymaya çalışmaktadırlar.[27] Oysa Hıristiyan inancında din işleri ve devlet işleri anlaşılmak istenilenin ayrıdır. Hıristiyan ancak inancını yaşayarak Allah’ın Sözüne tanık olmak şeklinde politikada yerini alabilir. Ancak falanca demokratik partinin içinde, devlet yasalarından ödün vermeden kendi adına görev alabilir. Bu kişinin Hıristiyan yaşamı örnek olacaktır. Aynı zamanda ahlaksızlıklar, rüşvet, yolsuzluk gibi konularda vereceği “ret” oylar, bu gibi olayların karşısında yer alması, ve onlarla baş etmek için mücadelesi gerçek anlamda yönetimi etkileyecektir.

Zaten samimi Hıristiyanlar her durumda kendi yönetimleri için aslında hiç bilinmese de büyük bir etki kaynağıdırlar. Bu etki fiziksel anlamda değil, ruhsal anlamdadır. İsrail oğulları da Mesih İsa’yı dünyasal bir kral olarak bekliyorlardı. Yukarıda değindiğimiz gibi öğrencileri bile önceleri bunu anlamakta zorluk çektiler. Oysa Mesih İsa göksel bir krallıktan bahsediyordu. O’nun krallığı bu dünyadan değildi. Bu anlamda:



i) Yönetimler ve yöneticiler için dua etmek büyük bir etki oluşturmaktadır. Onların alacağı kararların devletin ve milletin yararına olması konusunda edilen dualar ruhsal anlamda yönetimler için bir etki olacaktır.[28]

ii) Bu nedenle samimi bir Hıristiyanın kendi üzerinde bulunan en küçük devlet idarecisinden itibaren en büyüğüne kadar tanımasında fayda vardır. Çünkü İncil’deki buyruğa göre bizler muhtarımız için, belediye başkanımız için, başbakanımız için, cumhurbaşkanımız için, emniyet müdürümüz için, genel kurmay başkanımız için, kısacası hangi partiden, hangi görüşten olursa olsun, ister bir Allah’a inansın ya da inanmasın dua etme sorumluluğundayız.



iii) Hem haksız konularda hem de ülke halkımızın yararına gördüğümüz haklı olan konularda görüşlerimizi açıklamaktan kaçınmamamız gerekmektedir. Sırf kişiler bize kızmasınlar diye bir haksızlığı saklamak doğru bir Hıristiyana yakışmayan bir harekettir. Rab’bimiz “evetiniz evet, hayırınız hayır olsun” diyerek bizi netliğe, saydamlığa çağırmıştır.[29]



iv) Özellikle ahlakı konularda ne kadar az olursa olsun Mesih’in kilisesinin rolü çok büyüktür. Eğer Allah’ın Sözüne göre kürtaj Allah yaratışına aykırı, Allah görüşüne zıt bir görüş, bir anlamda cinayetse Mesih’in kilisesi, Mesih’e ait kişi bu görüşünü açık bir biçimde belirtmelidir. Bu konuda aynı görüşte olan politikacılarla aynı görüşü paylaşmalıdır. Bu gibi konularda kararsız kalması mümkün değildir. Küçük bir grubun etkisi çok büyük olabilir. Bergama köylüsünün haklılığı ilk önceleri birçok kişi tarafından tam anlaşılamamıştı. Ama bu az sayıda insanın ülkemiz için büyük bir zarar getirecek bir firmaya karşı başlattıkları kampanya başarı ile sonuçlanmış oldu. Bu güzel bir örnektir. Kumarhanelere karşı kampanyalara destek Hıristiyanların hem vatandaşlık görevleri hem de inançlarının bir gereğidir. Bergamalıların gösterilerinde olduğu gibi hiçbir şiddet içermeyen, kimseyi küçültmeyen, küfre yer vermeyen ve devletin bütünlüğüne, devletin birimlerine ve hiç kimseye zarar vermeyen haklı kampanyalarda yer almak, ya da buna benzer kampanyalar oluşturmak hem ülkeye, hem de ülke halkına büyük yararlar sağlayacaktır. Denizlerin kirlenmesine mani olmak, sahilleri temizleme kampanyaları düzenlemek yine ülke çıkarı içindir. Yoksullara yardım kampanyaları gibi birçok yardımlaşma kampanyaları için politikacıları harekete geçirmek, erozyonla mücadele ve daha nice bu ve benzeri konularda politikacılarla el ele yürümek büyük bir sorumluluk örneğidir. Bu arada politikaya katılıp bu gibi ülke ve millet yararına aynı zamanda Allah’ın buyruklarında yer alan insanı insan yapan ahlak kurallarını öne çıkarma konularında hizmet sunmak da çok büyük bir değer taşımaktadır.

Böyle iyi niyetle politikaya katılma, vatandaş olarak yükümlülükleri yerine getirme her zaman iyi niyetli olma, olumlu olma acaba ne zamana kadar söz konusudur?

İncil’e göre aslında hiç bir iktidarın Hıristiyanlardan korkmasına gerek yoktur. Yalnızca bir noktada Hıristiyanların tepkileri söz konusu olacaktır, o da vicdanlarına müdahale edildiği zaman. Yani sen artık inandığın Allah’a değil, bu Allah’a tapacaksın denildiği zaman. Bu zamanda bile birçok örnekler şunu göstermiştir ki, Hıristiyanlar tepkilerinde bile olumlu yöntemleri seçmişlerdir. Tarihte Hıristiyanlar aslanlara bile atılırlarken ilahilerle, kendilerine bu eziyeti yapanlara dualar ederek ölüme gitmişlerdir. Bu satırları okuyan bazı okuyucularımız “biz böyle Hıristiyan görmedik” diyebilirler. Burada bahsettiğimiz Hıristiyanlar günümüzde sayısal anlamda var olan ve ne hikmetse genelde batılı olarak adlandırılan ismen Hıristiyanlar değildir. Bütün bu kitap boyunca bahsettiklerimiz dünyanın herhangi bir köşesinde Mesih İsa’nın müjdeyi duyurduğu dönemden başlamak kaydıyla genelde grup grup ve belli bir azınlık sayıda olarak yaşamış ve dünyanın her yerinde var olan Mesih’e yürekten inanan ve İncil’i yaşayan Hıristiyanlardır. Hangi mezhep ya da hangi kiliseye gittikleri değil, nasıl iman ettikleri önemlidir. Bu Hıristiyanlar İncil’de dediği gibi Mesih’in bedenini oluşturan farklı dil, farklı ırk, hatta farklı farklı kiliselere giden farklı eğitim düzeyinde, farklı ekonomik düzeyde olan Hıristiyanlardır. Onlar iki bin yıldır Mesih’te Mesih’le yaşayanlardır.

Kutsal Kitap’ta bu tarz inananlara örnek olarak Daniel ve arkadaşlarını daha önce göstermiştik. Nebukadnezar’ın himayesinde saygı ve sevgi ile hizmet eden bu kişiler, Nebukadnezar kendisine tapmaları gerektiğini söyleyene kadar hizmetlerinde kusur etmemişlerdir. Kralın bu buyruğuna karşılık ise yalnızca ölmeye razı olduklarını ama bu buyruğu yerine getiremeyeceklerini yine saygı sınırları içinde belirtmişlerdir. Mesih İsa’ya inanan kişilerin tepkisi yine devletine saygısızlık etmeden gerçekleşecektir. Tarihe baktığımızda hakiki Hıristiyanların aslında hiçbir zaman şiddete başvurmadıkları görülecektir. Hıristiyanlık adına şiddet gösterenlerin ise ismen bile Hıristiyan olmaları büyük bir şansızlıktır. Şeytan’ın Allah’ın kurtarışını engellemek için kullandığı yollardan biridir.

Musa, Mısırlı bir görevliden çok kötü bir biçimde dayak yiyen İsrailli’yi kurtarmak için Mısırlıyı öldürdü. Ama Allah bu davranış ile İsrail’i kurtarma planına başlamadı. Bu olaydan sonra çöle kaçan Musa, kırk yıl boyunca Allah önünde olgunlaşma devresinden geçmek zorunda kalmıştı. Musa ondan sonra Allah’tan aldığı emirlerle Allah’ın seçtiği halkını Mısır diyarından kurtardı.[30]

Diğer bir örneği ise Getsemani bahçesinde görüyoruz. Mesih İsa’yı tutuklamaya geldiklerinde öğrencilerinden birisi Mesih’i korumak için birden bire kılıcı ile saldırmıştı:



“İsa ona, Arkadaş, seni buraya getiren neyse, onu yap! Dedi. Bunun üzerine, yaklaşıp İsa’yı yakaladılar ve tutukladılar. O zaman, İsa’yla birlikte bulunanlardan biri hemen kılıcına davrandı, baş rahibin uşağına vurduğu gibi onun kulağını kesti. İsa ona, “kılıcını kınına koy!” dedi, “çünkü kılıç tutan herkes kılıçla yok olacaktır.”

Mat. 26:50-52



Bu örneklerde görüldüğü gibi Mesih İsa’nın öğretişlerinde devlet güçlerine karşı güç kullanmak diye bir kavram bulunmamaktadır. Şiddet, güç kullanmak, yıkıcı ve bölücü propagandalar samimi bir Hıristiyanın yakınından bile geçmeyeceği konulardır. Bu noktada politik görüşlerinde de radikal bir yaklaşıma girişmesi söz konusu olmayacaktır. Ancak insan sağlığını tehlikeye sokan, ahlakı kökünden sarsan, başkalarının canına kasd eden durumlarda inanlının tepkisi hukuki yolların denenmesi şeklinde olabilir.





Soru 4. Mesih’e iman etmiş kişiler oy kullanmalı mıdırlar? Oy kullanırlarsa, hangi partiye oy vermelidirler?




Şu ana kadar anlattıklarımızla Mesih’e yürekten iman etmiş bir Hıristiyanın kendi yaşadığı ülkeye ne kadar bağlı olması gerektiğini öğrenmiş bulunuyoruz. Oy kullanmak bir vatandaşlık görevidir. Vergi vermek, askerlik hizmetini yerine getirmek, ülke anayasasına uyumlu bir kişi olarak yaşamak gibi oy kullanmak da çok önemli vatandaşlık görevidir. Bu ve benzeri vatandaşlık görevlerini yerine getirmeyen kişiler her şeyden önce ülke yasalarını dinlememişlerdir. İkincisi; ülkenin iyiye, güzele doğru gidişi konusunda kendi üzerlerine düşen görevi yerine getirmemişlerdir. Üçüncüsü ise; kendi sorumluluğunu yerine getirmemiş bir vatandaş olarak artık ülke yönetiminin beğenmediği tarafları konusunda eleştirme hakkını yitirmiş olacaktır.

Ülkemiz gibi demokrasi ile yönetilen ülkelerde birçok partiler vardır. Mesih’e iman eden bir vatandaş her şeyden önce yönetime gelecek partinin ülke yararına en çok hizmet edecek parti olabilmesi için dua etmelidir. Daha sonra İncil öğretişlerine göre insanlığın faydasına, yararına en çok hangi partinin çalışabileceğine, hangi partinin gerçekten vatandaşların haklarını korumaları için emek vereceğine, ülkenin rüşvetten, yolsuzluktan uzak bir biçimde doğru, dürüst bir ortamda gelişmesine katkıda bulunabileceğine dikkatli bir biçimde bakması gerekir. Bu vasıflara en yakın parti hangisi ise o partiye, kimsenin etkisi altında kalmaksızın oyunu vermelidir. Madem ki, politika insanların düzen içinde yaşamaları için var olan bir oluşumdur, o zaman inanlının görevi de politikanın en temiz bir biçimde ele alınmasına yardımcı olmaktır. Dünyada hiçbir şey eksiksiz, hiç kimse günahsız değildir. Bu nedenle hiçbir dünyasal sistemden mükemmellik beklemek mümkün değildir. Burada bize düşen Rab’bin emri doğrultusunda tuz ve ışık olmaktır.





ÖZET




Allah kendi yarattığı dünyanın anarşi ve karmaşa içinde yaşamasını istememektedir. Bu nedenle yönetim sistemlerinin oluşmasını istemiştir. Böylelikle dünya düzeni içinde belli bir düzen ve adaletin olmasını sağlamıştır. Yöneticiler hiçbir zaman Allah yerine kendilerini koyamazlar. Onlar devlet ve politikanın gereklerini yerine getirecek olan kişilerdir. Kutsal Yazılar boyunca oldukça farklı yönetim biçimleri görmekteyiz. Allah öncelikle kendi istemi doğrultusunda, yalnız kendinin kral olduğu teokratik bir sistemi arzulamaktadır. Ama Allah halkı zamanla bu sistemin dışında başka bir biçimde yönetilmeyi arzulamaya başlamıştır. Allah kendi halkının arzuları doğrultusunda kendi yönetimlerini oluşturmalarına izin vermiştir. Günümüzde de dünya üzerinde birçok devlet sistemleri, politik görüşler ve idare biçimleri vardır. Bu doğrultuda Allah’ın halkına önerdiği, kendi inanç hürriyetleri saklı tutulmak kaydı ile altında bulundukları hükümetlerine tam bir sadakatle bağlı bulunmalarıdır.

Yeni Antlaşma içinde Mesih İsa, her kademedeki devlet yöneticilerine gereken saygının gösterilmesini istemektedir. İnanlılar yöneticiler için dua edecekler, onların getirdiği yasaları uygulayacaklar ve vergilerini vereceklerdir. Ama bu hiçbir zaman imanlıların kendi inançlarına aykırı davranışlar içine girmelerini gerektiren yasalara uymaları, ahlaksızlıkları, Allah’ın Sözüne aykırı davranışları kınamayacakları anlamına gelmez. Zaten bu gibi konularda yapıcı eleştirilerde bulunmak, görüşlerini açıklamak, yanlış olan şeyleri dile getirmek her vatandaşın boynuna borçtur. Yeter ki, bu dile getiriliş de kanunlar çerçevesinde olsun. Allah’ın buyruklarına aykırı düşen buyruklarla karşılaşan inanlının, önceliği Allah’a vereceği muhakkaktır.

Toplum yaşamı içinde iyi olan, güzel olan ne varsa inanlının tuz ve ışık olma sorumluluğu doğrultusunda yerini alması gerekmektedir. Çünkü inanlı Allah’ın istediği yaşamı, Allah’ın kilisesinin gelişimi dışında kendi halkının sorunları ile de yakından ilgilenmek zorundadır. Bu onun aynı zamanda inanç sorumluluğudur çünkü kendi halkını tanımayan, kendi insanlarını bilmeyen kişiler kendi ülkesinin sorunları için, idarecileri için nasıl dua edebileceklerdir?

Günümüzde demokratik yönetim biçimleri birçok sorunu halletmiş ve inanlı bir kişinin iyi bir vatandaş olarak hizmet edebileceği birçok alanlar ortaya koymuştur. Bir inanlı kendi ülkesinde Allah standartlarında bir ahlak yaşamı ister, ama işler buna ters düşerse kendi tepkisini yine kanuni yollarla, şiddetten uzak, diyalog ve sevgi yoluyla dile getirmek zorundadır.

Zaman zaman yaşadığımız kendi ülkemiz, toplumumuz ve kültürümüz ile, ruhsal olarak ait olduğumuz göksel hükümranlık arasında büyük zıtlıklar, zorluklar yaşamamız mümkündür. Ama inancımızın temelinde bu vardır. Sezar’ın hakkı Sezar’a verilecek, Allah’ın hakkı ise Allah’a verilecektir.





* * *





[1] 1 Ti. 2:16.



[2] Tes. 22-24’e bakın, insan cinselliğine ilişkin daha özel yasalar ve cezalar gündeme getirilmiştir.



[3] Bu bölümü Kutsal Kitab’ın Hakimler bölümünde izleyebiliriz.



[4] “Teokratik” Allah’ın krallığının altında bir hükümet demektir.



[5]Tes. 17:14-20’ye baktığınızda İsrail kralının Allah temsilcisi olduğunu görürüz ve bu noktada Allah temsilcisi olarak ancak Allah’ın yasaları ve arzusuna göre hükmetme sorumluluğu altındadır.



[6] Farklı yönetimler altında Allah yaşamına en güzel örnekler Ezra, Nehemya ve Daniel’de gözlerimiz önüne serilmektedir.



[7] Babil Kralı Nebukadnezar Allah’a itaatsiz olanların yargılanması için Allah tarafından bir hizmetli gibi gösterilmiştir (Yer. 25:8-11).



[8]Fars kralı Koreş, sürgünden sonra Yahuda’ya dönmeleri sırasında Yahuda halkına yardımcı olmuştu (Ez. 1:14).



[9] Ester, Daniel, Şadrak, Meşak ve Abednego buna örnektir.



[10]Yusuf, Daniel, Şadrak, Meşak ve Abednego buna örnektir.



[11] Yer. 31:33-34.



[12] Yu. 22:49-51.



[13] Hab. iş. 27:6.



[14] Örneğin; elçi Pavlus Filipi kentindeyken (Hab. iş. 16:37); Yeruşalem’deyken (Hab. iş.İşl.21:32;22:25); Romalı askerler tarafından korunurken (Hab. iş. 23:12); Sezar’a başvururken (Hab. iş. 25:11).



[15] Hab. iş. 19:37-41.



[16] Bu konu üzerine bazı açıklamalar için 6. bölüm “Gerçek ve Yalan”a bakınız.



[17]Bu konuda Peygamber Daniel de güzel bir örnektir. Kralın yasaklamasına karşın Allah’a iman ve ibadetine devam etmiş ve sonunda da aslanlara atılmıştı. Ama her şeye kadir Allah onu bu durumdan kurtararak yine kendi şanını göstermişti. Bu olay sonucunda kral bile Daniel Peygamberin ibadet ettiği yaşayan Allah’a saygı duymaya başlamıştı.



[18] Hab. iş. 4:18-20.



[19] Mat. 28:19-20; Hab. iş. 1:8.



[20] Burada bahsedilen kadının kim olduğunu Vahiy 17:18’den öğreniyoruz: Gördüğün kadın yeryüzü hükümranları üzerinde yetkisi olan o koca kenttir.



[21] Flp. 3:19-20.



[22]Bu ayetlerde bu görüşü desteklemek için kullanılmaktadır: Yu. 15:19; 17:6; Rom. 12:2; Gal. 1:4; Yak. 4:4.



[23] Mat. 22:39.



[24] Hab. iş. 10:38.



[25] Mat. 8:10.



[26]Luk. 19:1-10.



[27] Yu. 18:36.



[28] 1. Ti. 2.



[29] Mat. 5:37.



[30] Çık. 112.





11. ÇEVRE AHLAKI


GİRİŞ


Hıristiyan ahlakı hem Allah ile hem de insanlar ile olan ilişkilerimizi etkilediği gibi daha geniş kapsamda etkileşimlerde de bulunmaktadır. Hıristiyan ahlakının kapsamı düşünüldüğünden daha geniştir. İnsan olarak yaşadığımız çevre ile olan ilişkilerimizde de inancımızın oluşturduğu ahlak ön plana çıkmaktadır. Ata sözlerimizden birkaçına baktığımızda inancımızla yaşamımızın ve yaşadığımız çevrenin bağlantılarını görmek mümkündür. “Aynası iştir kişinin lafa bakılmaz” ya da “Aslan yattığı yerden bellidir” gibi ifadeler bize kişinin düşünce, inanç ve algılayışı ile çevresinin ilişkilerini çok güzel bir biçimde ifade etmektedir.

Hıristiyan inancının en temel öğretilerinden biri Allah’ın bütün evrenin yaratıcısı ve sahibi olduğu öğretisidir. Bu bağlamda sahip olduğumuz her şeyin yaratıcısı ve sahibi yüce Allah’ımızdır. Bizim el ile tuttuğumuz, göz ile gördüğümüz her şey O’nun sahipliğindedir. Dünya da O’nundur. Kutsal Kitab’ın Tekvin bölümüne baktığımızda “Hüküm Kutsaması” Allah’ın yarattığı insanı bu dünyanın sorumlusu olarak tuttuğunu görüyoruz. Dünya içindeki hayvanlara, dünya içindeki yaratılmış bitkilere, dünya içinde ekolojik düzene hakim kılınan insan, bu hakim kılınışı ile sistemi koruma sorumluluğunu da almış bulunuyor. Eğer biz dünyanın genel düzenini korumuyorsak, Allah’a başkaldırmış oluyor, O’nun yarattıklarına karşı saygısızlıkta bulunuyoruz.

Son günlerde dünyamız oldukça büyük kirlenme sorunu ile karşı karşıya bulunmaktadır. Çünkü bütün ülkeler ister gelişmiş olsun, ister gelişmemiş olsun, bir şekilde dünyayı yaşanamaz bir yer haline getirme konusunda rol oynamaktadır. Çünkü her şeyden önce sahip olunan bu değeri bir değer olarak görememe sorunu vardır. Bunun eğitimsizlikle ilişkisi büyük olmakla birlikte endüstriyel ülkelerin kirlettikleri çevreler de düşünülürse yalnız eğitimle bağlantılı olmadığı ortaya çıkacaktır. Konu daha derin olarak ele alınmalıdır. Allah’ın yaratılışı bir lütuftur. Bu lütuf madden ifade edilemez muhteşemliktedir. Manen algılanması gerekir. Manen sahip olduğumuz değer Allah önünde eğilerek kabul edilirse ancak değeri nispetinde saygı ve sevgiyi getirir. Öyleyse dünyanın esas sahibinin kim olduğu fark edilirse ve bu sahibin bize verdiği değer ve lütuf algılanırsa, işte o zaman dünya gerçekten daha büyük bir hassasiyetle ele alınacak ve korunmaya başlanacaktır.

Bugün artık denizlerde çeşitli balık türlerini bulmak zordur. Çünkü dev fabrikalar daha modern bir yaşam için üretim yaptıkça, para kazanmak için daha çok çalıştıkça doğaya saygı ve sevgi yitip gitmektedir. Bugün güzelim yeşil tarlaların, ayçiçeklerinin doldurduğu Trakya’mız büyük bir kirlenme tehdidi altındadır. Trakya bölgesinde temiz akan, içinde kimyasal madde bulunmayan bir tek ırmak ya da dere kalmamıştır. Hatta bilimsel raporlara göre bu derelerden arazi bile sulamak sağlık açısında tehlike yaratmaktadır. Bu arada ormanlar kesile kesile yerlerini çöle terk etmeye başlamışlardır. Bu da büyük bir iklim değişikliğinin ifadesidir. Her şey bir yana en kötü olan dünyamızı koruyan ozon tabakasının artık yer yer delinmesidir. Bu olay yalnız bir bölgeyi değil, bütün dünyayı tehdit eder bir hal almıştır. Çünkü ozon tabaksı insanları güneşin zararlı ışıklarına karşı koruyacak bir tabakadır. Bu tabakanın delinmesi demek zararlı ışınların doğrudan insana ulaşması demektir. Bu da insanlar için ölüme kadar götüren zararlar verecektir. Çağdaş insanın sürekli olarak çoğalttığı fabrika bacalarından çıkan Klora Flora Karbonları gibi gazlar ozon tabakasını delmek için yeterli olmuştur.[1]

Elimizdeki verilere göre doğal kaynaklar artık yavaş yavaş azalmaya başlamıştır. Böyle giderse ilerde dünya büyük bir açlık ve susuzluk tehlikesi ile karşı karşıya kalabilir. Allah evreni büyük bir düzen ve denge içinde yaratmıştır. Bu düzen ve denge içersinde birbirine bağlı sistemler vardır. Bu sistemlerden herhangi birinde en ufak bir aksaklık varsa, sistemi allak bullak etmektedir. Yağmur yağmaması doğal olarak kuraklık beraberinde getirmektedir. Kuraklık hayvanlar ve insanlar için açlık demektir. Aynı zamanda kuraklıkla iklim değişimleri söz konusu olmaktadır. Ozonun delinmesinde de durum aynıdır.

Bütün bu karamsar tablolar ne kadar karamsar görünürse görünsün dünyamıza yeterince değer vermememizden kaynaklanan tablolardır. Eğer insanlar bu değeri vermemeye devam ederlerse, daha da kötüsü olacaktır. Bu çevre sorumlarından ülkemiz de nasibini almıştır. Örneğin kış günleri hava kirliliği büyük bir sorundur. Aynı zamanda erozyonla mücadele büyük bir öncelik taşır hale gelmiştir. Çünkü bereketli topraklarımızın büyük bir bölümü erozyonla kaybolup gitmektedir. Yukarıda değindiğimiz gibi akarsularımız büyük bir kirlilik tehdidi altındadır.

Artık çevre ile ilgilenmek bir hobi değil, bir zorunluluk haline gelmiştir. Aksi takdirde gelecek nesillere oldukça sağlıksız bir ortam bırakmış olacağız. Aynı zamanda Allah’ın bizim elimize teslim ettiği cennet dünyayı tanınamaz bir hale getirmekle Allah eserine saygısızlık yapmış olacağız.

Hıristiyan ahlakı çevre konusunda oldukça hassastır. Allah dünyanın korunması için inanlılara büyük bir sorumluluk yüklemektedir. Allah’ın dünyası insanlığa bir lütuf olduğu gibi aynı zamanda bir sanattır. Bu yaratılmış güzelliğin korunması ve bakımı da Allah’a büyük bir saygı demektir.





ALLAH’IN DÜNYASI DÜNYAYI O YARATTI




Hıristiyan bakış açısı öteki inanç ve felsefenin hepsinden farklıdır. Panteistler dünyanın kendisini kutsal ve Allah’a ait olarak değerlendirmektedirler. Bu nedenle dünyaya saygı gösterirler ve ona tapınırlar. Materyalist bakış açısına göre her şey basitçe bir nedene bağlıdır, yani doğa sırf maden olsaydı, ona karşı istediğimiz gibi davranabiliriz. Nasıl değerlendirirsek öyledir. Oysa Kutsal Kitab’ın bize gösterdiği bakış açısına göre ise içinde yaşadığımız ortama saygı, Allah’a ve Allah’ın yaratma gücüne olan saygımızdandır.



1. DÜNYAYI ALLAH YARATTI



Kutsal Kitab’ın ilk iki bölümü Allah’ın dünyayı yaratma konusunda ayrıntılı açıklamada bulunmaktadır.[2] Daha Kutsal Kitab’ın başlangıcında yer alan sözcükler Allah’ın bütün evrenin, içindekilerin ve dünyanın yaratıcısı olduğunu göstermektedir:



“Başlangıçta Allah gökleri ve yeri yarattı.”

Tek. 1:1



Kutsal Kitab’ın birçok bölümünde Allah göklerin ve yerin yaratıcısı olarak tanıtılmaktadır. Mezmur’ların başından sonuna kadar O’nu yaratıcı olarak görmekteyiz. 8. Mezmur’u okuduğumuzda yazarın, Allah’ın yarattıklarının güzelliğine ve muhteşemliğine hayran hayran baktığında O’na tapınmaya başladığını görüyoruz:



“Göklerini, ellerinin işlerini, Koyduğun ay ve yıldızları görünce dedim:

İnsan nedir ki, sen onu anasın? Ademoğlu nedir ki, sen onu arayasın?”

Mez. 8:34



İşaya Peygamber İsrail’e Allah’ın kendilerini unutmadığını hatırlatmıştı. Çünkü Allah onların yaratıcısı ve her şeyi bilir:



“Ve beni kime benzeteceksiniz ki ben ona denk olayım?Kuddüs diyor. Gözlerinizi yukarı kaldırın, ve görün, bunları kim yarattı; o ki, bunların ordusunu sayı ile çıkarır; onların hepsini adları ile çağırır; kudretinin büyüklüğünden ötürü, ve kuvvetinin zoru ile onlardan hiç biri eksilmez. Niçin, ey Yakub: RAB benim yolumu görmüyor, Ve Allah’ım hakkıma bakmıyor, diyorsun; ve ey İsrail, niçin böyle söylüyorsun? Bilmedin mi? İşitmedin mi? Ebedi Allah, RAB, dünyanın uçlarını yaratan, zayıflamaz ve yorulmaz; onun anlayışının derinliğine erilmez.

Yşa. 40:25-28



Peygamber Yeremya bütün evreni Yaradana yapılacak ibadet ile değersiz putların önündeki ibadeti karşılaştırmaktadır:



“Yeri kuvveti ile yarattı, dünyayı hikmeti ile pekiştirdi, ve gökleri anlayışı ile yaydı. O ses verince göklerde sular çağlar, ve yerin uçlarından buğular yükseltir; yağmurlar için şimşekler yapar, ve hazinelerinden yel çıkarır. Herkes budala, bilgisiz oldu; her kuyumcu oyma putundan ötürü utanacak; çünkü onun dökme putu bir yalandır, ve onlarda soluk yoktur. Onlar boş şeydir; boş kuruntu işi; yoklanıldıkları zaman yok olacaklar.

Yer. 10:12-16



Eyub da Allah’ın yaratışının ve koruma işlerinin harikalığını çok güzel bir biçimde tanımlamaktadır.[3]

Yeni Antlaşma da Allah’ı bir yaratıcı olarak tanımlamaktadır. Yuhanna’nın aktarımına göre Allah Söz olan Mesih İsa aracılığıyla her şeyi yaratmıştır:





“Allah her şeyi O’nun aracılığıyla oluşturdu ve olanlardan hiçbiri O’nsuz olmadı.”

Yu. 1:3



Elçi Pavlus özellikle insan günahlılığından bahsederken, insanoğlunun her şeyin yaratıcısı Allah yerine yaratıklara taptığını söylemektedir:



“Onlar Allah’ın gerçeğini yalanla değiştirdiler; Yaradan’dan çok yaratığa tapındılar, ona hizmet sundular. Allah çağlar boyunca kutlansın. Amin.”

Rom. 1:25



Elçi Pavlus, Mesih İsa’nın yüceliğinden bahsederken Allah’ın bütün her şeyi O’nun aracılığıyla yarattığına değinmektedir:



“Çünkü göklerde ve yerde, göze görünen ve görünmeyen her şey Mesih’te yaratıldı: Tahtlar, egemenlikler, başkanlıklar, yetkiler, her şey O’nun aracılığıyla ve O’nun için yaratıldı.”

Ko. 1:16



Kutsal Yazılar’ı okumaya devam ettikçe yaradılışın esas sahibinin kim olduğunu daha yakından görmeye başlıyoruz. Her şeyin sahibi Allah olduğuna göre, O’nun yarattığına olan sorumluluğumuz Allah’a olan sorumluluğumuz ayrı bir eşit paralel demektir. Allah’a inanan, O’na tapınan, O’nun kurtarışını gönenenler olarak O’nun yarattığı dünyaya ve o güzelim doğaya sahip çıkmamız gerekmektedir. Sahip olmadığımız bir yere istediğimizi yapma yetkisine de sahip değiliz.



2. ALLAH DÜNYANIN SAHİBİDİR



Allah her şeyi belli bir düzen içinde ve akıl almaz bir güzellikte yaratmıştır. Bütün bu varlığın nedeni ve sahibi Allah olduğuna göre hepsi Allah’a aittir:



“Rab’bindir yeryüzü ve onun doluluğu, Dünya ve onda oturanlar”

Mez. 24:1



Mezmur’ların yazıldığı dönemde İsrail oğulları Allah’a sunular sunuyorlardı. Allah ise bu sunulara gereksinimi olmadığını çünkü yaradılmış her şeyin sahibinin kendisi olduğunu söylüyordu. Bütün evrendeki her şeyin kendisine ait olduğunu hatırlatıyordu:



“Ne evinden dana, ne de ağıllarından keçiler alırım. Çünkü ormanın bütün hayvanları, ve binlerce dağlardaki sığırlar benimdir.

Bütün dağ kuşlarını bilirim, Çölün yabani hayvanları da benimdir.

Acıksaydım sana söylemezdim; Çünkü dünya ve onun dolusu benimdir.”

Mez. 50:9-12



Uzun uzadıya bir liste yapsak Allah’ın sahip olduğu her şeyi ardı ardına sıralamamız yine mümkün olamaz. Bütün dağlar ve taşlar, bütün kurtlar ve kuşlar, kısacası evrendeki her zerre O’nun şaheserinin bir parçasıdır. O zaman bu kadar güçlü, her şeye kadir bir Allah’ın yarattıklarına yaklaşımımız acaba nasıl olmalıdır? O’nun ayı, yıldızları, güneşi ne kadar güzel yarattığına bir bakalım. Ya yeryüzünün yeşilini, yeşilin o envai çeşidini. Bu çeşitliliği yok etmeye, kirletmeye hakkım var mı benim? İnsan kendi evini bile düzenli tutmak, temiz tutmak isterken, korumaya çalışırken nasıl olur da insan kardeşleriyle ortak olarak paylaştığı dünya evini korumaz, hem de kendisi dünya sahibi bile değilken? Allah gerçekten bize güzel bir bahçe bırakmıştır. Bize verdiği sorumluluk ise bu bahçede iyi bahçıvanlık yapmamızdır. Demek ki, bizler insan olarak, özellikle Allah’ın seçilmişliğinde O’nun kurtarışını yaşayanlar olarak evrene, evren içindeki dünyamıza ve dünya içindeki her yaratığa karşı sorumluluğumuz vardır. Bu konuyu ikinci bölümde daha da geniş olarak ele alacağız.



3. ALLAH YERYÜZÜNÜ BESLER DOYURUR



Allah yalnızca dünyayı yaratıp sahneden çekilmemiştir. O aynı zamanda dünyanın bütün gereksinimlerinin sağlama ve karşılama sorumluluğunu üzerinde taşır. Allah yarattığı dünya içinde oldukça etkindir ve her günün ihtiyaçları üzerinde taşımaktadır:



“Vadilerde pınarlar çıkarır; Dağlar arasında akarlar; Kırın her hayvanını suvarırlar; Yaban eşekleri susuzluklarını giderirler. Onların yanında gök kuşları konarlar; dalların arasından öterler. Yukarı odalarından dağları sular; Yer senin işlerinin meyvasından doyar. Hayvanlar için ot, ve insan işine yarayan sebze çıkarır; Ta ki, yerden yiyecek, Ve insanın yüreğini sevindiren şarap, yüzünü parlatan yağ, ve insanın yüreğine kuvvet veren ekmeği çıkarsın.”

Mez.104:10-15



Allah’ın dünyayı beslediğini ve gereksinimlerini sağladığını İncil’de de görüyoruz. Özellikle Mesih İsa bu sorumluluğu üstlenmektedir:



“O her şeyden öncedir ve her şey O’nda birbirine bağlı durmaktadır.”

Ko. 1:17



“Allah yüceliğinin parıltısı, Allah’ın öz varlığı niteliğinde olan bu kişi, gücünü belgeleyen sözüyle var olan her şeyi uyumda tutmaktadır.”

İbr. 1:3



Bu iki ayette de gördüğümüz gibi her şey Mesih İsa’da birbirine bağlı durmakta, evrenin uyumu Mesih İsa’da sağlanmaktadır. Doğal olarak Mesih İsa’yı yalnızca peygamber olarak değerlendirenler için bu adeta Allah’ı inkar gibi algılanmaktadır. Oysa burada daha Tevrat’ın başında “Allah ışık olsun dedi. Işık oldu.” Şeklindeki ifadelerde yer alan “Ol” sözcüğünün Mesih İsa’da dünyaya gelmesi iyi algılanmalıdır. Çünkü Hıristiyan inancının bakış açısı budur. Mesih İsa Allah Sözü olarak, yaradılışta bütün evreni yaratırken kullandığı “Ol” sözü olan Allah sözünün beden alarak aramıza katılmasıdır. Bu bağlam net olarak algılanırsa o zaman Mesih İsa’da her şeyin uyumda olması. Dünyanın O’nda dengelenmesi, gereksinimlerinin karşılanması anlaşılabilir. Çünkü dünyanın yaratılmasında buyruk olan, söz olan Mesih İsa’dır.

Allah evreni yaratırken, dünyayı biçimlendirirken “Ol” deyip bir kenara çekilmemiştir. Her şeyi yaratmış ve aynı zamanda bütün her şeyin aynı düzen ve sistem içersinde işlemesinde tek kaynak yine Kendisi olmuştur. Yaradılış kendi işidir. Allah’ın dünyasını olumsuz yönde etkilemeye kalkmak, O’nun düzenini bozucu, kirletici, yok edici olarak davranmak, Allah’a karşı gelmek demektir. Allah’ın kendi varlığına karşı bir günah işlemek anlamına gelir.



4. ALLAH DÜNYAYI KORUR



Allah’ın dünyaya ve O’nun korunmasına verdiği önemi Kutsal Yazılar’ı okurken algılayabiliriz. Özellikle Eski Antlaşma’da buyurduğu bazı buyruklar Allah’ın bu konu üzerindeki hassasiyetini göstermeye yetmektedir. Şimdi bunlardan bazılarına birlikte bakalım:



a) Sebt günü dinlenmesi

Allah dünyayı yaratırken her gün içinde ayrı bir bölümü yaratmıştı. Bütün yaratma işlemi tamamlandığında, bu işlerin bittiğini ilan ettiği bir dinlenme günü oluşturmuştu. Bu kadar görkemli bir evreni yaratan Allah yorulmaz. Ama kendi yarattığı insanına güzel bir örnek olsun diye, yedi günden birini dinlenme günü olarak ayırmıştı. Kutsal Yazılar’ı okuduğumuzda bu gün yalnızca insanlar için bir dinlenme değil, aynı zamanda hayvanlar için de dinlenme günü olarak görmekteyiz. Böyle bir günle amaçlanan sağlıklı, dinlenmiş bir toplum daha düzenli çalışır ve daha sağlıklı bir biçimde yaşamasını sağlamaktır:



“Altı gün kendi işlerini yapacaksın, ve yedinci günde öküzün, eşeğin rahat etsinler, cariyenin oğlu ve garip dinlensinler diye istirahat edeceksin.”

Çık. 23:12



Bu buyruk Allah buyruğu olduğuna göre, Allah’ın yalnız insanlara değil, yarattığı hayvanlara da bakış açısının ne olduğunu anlayabiliyoruz. Biz insanlar olarak bazen duygularımızı tamamen yitirerek, yaratılmış doğanın güzel bir parçası olan hayvanları görmemezlikten geliyoruz. Hatta onlara eziyet ediyor, onları avlayarak türlerini tüketiyoruz. Oysa Allah özellikle hizmet için kullanılan hayvanları bile düşünmektedir. Onların fazla yük altında ezilmesini istememekte, insanlar gibi onların da dinlenmeye gereksinimleri olduğunu hatırlatmaktadır.

Yukarıdaki örnekte Allah’ın hayvanları bile düşündüğünü görürken aşağıda vereceğimiz örnekte de, Allah’ın aynı zamanda yarattığı dünyanın zeminini oluşturan ve bizleri besleme konusunda en büyük kaynak olan toprağı da düşündüğünü görüyoruz. Burada koyduğu yasa ile Allah toprağın aşırı kullanımını engellemeye çalışmaktadır. Böylelikle toprak çok kullanılmaktan ötürü verimsizleşmeyecektir. Toprağın bağrından fışkıran bereket insan ve hayvanların yaşamı için bir hazinedir. Eğer toprak toprak olma özelliğini yitirirse işte o zaman insanlık ve hayvanlar açlıkla yüz yüze geleceklerdir. Evren ve içindekileri yaratan, yeryüzüne yaşam veren bunun bilincinde olarak insanı bu tehlikelerden korumak istemektedir:



“ Ve toprağını altı yıl ekeceksin, ve mahsulünü toplayacaksın, fakat yedinci yıl onu rahat ve boş bırakacaksın, ta ki, kavmının fakirleri yesin; ve onların bıraktıklarını da kır hayvanları yerler. Bağın ve zeytinliğin hakkında da böyle yapacaksın.”

Çık. 23:10-11



Söylediğimiz gibi Kutsal Kitap yaşama ilişkin her konuda bize yeterince uyarılarda bulunmakta, hatırlatmalar yapmaktadır. Aynı zamanda çağlar öncesinin teknikleriyle yapılan ekimde önemli olan, çağlar sonrası modern tekniklerle yapılan ekimde önemli olan ana bir noktaya değinmektedir, toprağın korunması. Kutsal Kitap toprağa kimyasal maddeler atmayın demiyor. Siz bunu nerden çıkarıyorsunuz tarzında bir yaklaşım, Allah’ın Kutsal Kitap’taki bizlere seslenişini tam olarak anlamamak demektir. Allah hem o güne hem de bu güne hitap etmekte, buyruklar vermektedir. Zaman zaman da vahyedildiği döneme hitap ederek yine bütün çağlara bir şeyler öğretmektedir.

Günümüzde aşırı kimyasal ilaç kullanma topraklarımızı öldürmektedir. Daha çok daha büyük besinler üretebilmek için toprak adeta hırpalanmakta, kullanılamaz bir hale gelinceye kadar zorlanmaktadır. Oysa Allah toprağın da dinlenmeye ihtiyacı olduğunu söylemektedir. Ekonomik nedenlerle daha da fazlasını alacağız derken toprağı tamamen kaybetme tehlikesi içinde olmaktayız. Kentleşmeler de aynı sorunu göstermektedir. Daha çok insana yer sağlamak ya da daha çok ev yapıp satmak gibi kaygılarla yeşile önem vermeksizin inşa edilen binalarla kaplı kentler, doğal ortam yok olduğu için insanların yaşayamayacağı yerler haline gelmektedir. Ondan sonra hava kirliliği, doğal olarak beraberinde birçok hastalık insanlığı kıskıvrak yakalamaktadır. Allah hem insanları, hem hayvanları, hem de bitkilerin anası olan toprağı korumak istemektedir. Çünkü bunlar yarattığı dünyanın temel taşlarıdır. Yarattığı dünyanın kendi istediği bir zamana kadar devamını arzulamaktadır. Bu devamın sağlıklı olmasını sağlamak için buyrukları ile insanı uyarmış durmuştur. Allah, insanın kurtuluşu için plan yaptığı gibi, insanın yaşadığı ortamın da yaşanabilir olması için bir takım planlar yapmıştır. Bunu dinleyen insanlar yararlı çıkar, dinlemeyenler ise zaten başından kaybetmişlerdir.



b) Sağlığı korumak için yasalar

Kutsal Kitab’ın Levililer bölümünde Allah’ın kutsallığını görmekteyiz. Allah aynı şekilde kendi insanlarının da kutsal olmalarını arzulamaktadır. Allah, hem kişinin ruhsal anlamda kutsallığı hem de onun fiziksel anlamda temiz olmasını öğretir. Çünkü insanoğlunun içi ne ise dışa yansıttığı da genelde o olmaktadır. Bu nedenle Allah’ın mükemmel kutsallığı Kutsal Kitap’ta hem ruhsal hem de fiziksel olarak karşımıza çıkmaktadır. Allah, yemeklerin temizliği, ellerin temizliği evdeki kap, kacak gibi mutfak eşyalarının temizliği gibi şeylere önem vermektedir. Bu nedenle bu konulara yönelik yasa oluşturmuştur. Özellikle bulaşıcı hastalıklara ilişkin çok özel buyruklar söz konusudur.[4] Özellikle açıklıkta ya da çölde daha da dikkatli davranılması gerektiği öğretilmektedir. Bütün bunlar hep insan sağlığının, insan doğasının ne denli önemli olduğu, Yaratıcı’nın buna ne denli önem verdiğini göstermektedir:



“Ve ordugahın dışarısında bir yerin olacak, ve oraya dışarı çıkacaksın; ve silahlarının arasında bir kazık olacak; ve vaki olacak ki, dışarıda oturduğun zaman, onunla kazacaksın, ve dönüp senden çıkanı örteceksin.”

Tes. 23:12-13



Örnekleri çoğaltmak mümkündür. Allah’ın ruhsal temizliğe nasıl önem verdiyse bedensel, fiziksel ve çevrenin temizliğine ve korunmasına da öyle önem verir. Bunu yasalarla belirginleştirmiştir. Allah, her şeyin yaratıcısı ve sahibi yarattıklarına bu kadar sahip çıkıyor ve koruyorsa, korumak için özel yasalar oluşturuyorsa, bizler yaratılmış olarak elimizden geldiği kadar Allah’ın dünyasını korumak için mücadele etmemiz gerekmektedir. Bunda hem bizim, hem çocuklarımızın, hem de bizden sonraki neslin çıkarı vardır. Aynı zamanda dünyayı korumak, dünyanın sahibine olan sevgimizi ve saygımızı göstermektir. Dolayısıyla bu koruma eylemi bir tür ibadettir.





ALLAH’IN DÜNYASI, BİZİ SORUMLU KILDI




Evren ve içindekiler, dünya ve içindekiler Allah’ındır. Allah’a ait olan her bir zerre üzerinde O’nun yetkisi vardır. Aynı zamanda Kutsal Kitab’a baktığımızda, Allah’ın insanına yeryüzü üzerinde bir takım sorumluluklar yüklediğini görüyoruz:



“En yüksek gökler Rab’bindir; ama yeryüzünü insana verdi.”

Mez. 115:16



Yaradılış sözcüğünün kapsadığı her şey Allah’ındır. Ama yeryüzünde kendi yarattığı insana adeta sınırlı bir yetki tanımaktadır. Yeryüzünün Efendisi olarak sınırlı yetki Sahibi ve Kendisine bağımlı bir vezir olarak insanı yaratıp ona yeryüzünün sorumluluk görevini vermiştir. O zaman acaba bizim sorumluluğumuz nedir?





1. İNSANLIĞIN YARADILIŞA OLAN BAĞIMLILIĞI



İnsanoğlu Allah benzeyişinde yaratılmıştır. Bu mükemmel bir görünüm sunmaktadır. İnsan dünya üzerinde ve muhtemel olarak evrende yaratılmış en mükemmel yaratıktır. Bu mükemmelliğin içinde bize verilmiş akıl ve yaratıcılığımız vardır. İnsanoğlu yaradılış halkasının sonunu oluşturmaktadır. Son noktada yaratılmıştır. Ancak bu son noktada yaratılmış olmak ve Allah benzeyişinde olmak, insanı bütün yaradılış halkasından özgür kılmaz. Kendinden önce yaratılan şeylerden kendisini bağımsız kılmaz. Biz çok özeliz, hiç bir şeye gereksinimimiz yok diyemeyiz. İlk insan topraktan yaratılmıştır:



“Ve RAB Allah yerin toprağından adamı yaptı, ve onun burnuna hayat nefesini üfledi; ve adam yaşayan can oldu.”

Tek. 2:7



Adem sözcüğü İbrani dilinde “yer” sözcüğünden gelmektedir. Adam yalnızca topraktan, yerden gelmemiş, aynı zamanda öldüğü zaman da yine toprağa geri dönecektir. İnsanın toprakla, yeryüzüyle böylesine bir bağı vardır:



“Toprağa dönünceye kadar, alnının teri ile ekmek yiyeceksin; çünkü ondan alındın; çünkü topraksın, ve toprağa döneceksin.”





Tek. 3:19




Yaratılmış diğer canlılarla insan arasında benzerlikler vardır. İnsanın soluk alıp vermesi yaşamı için nasıl önemli bir unsursa, bu hayvanlar içinde aynıdır. İnsan için yaşam soluğu (İbranice’de “nefeş”) nasıl çok önemli ise bu hayvanlar içinde aynı önemdedir.[5] Hayvanlar da yiyeceklerini topraktan çıkarmaktadırlar. Bizlerde ekerek, biçerek yiyeceklerimizi yerin mahsulünden toplamaktayız. Çoğalma için sağlanan cinsellik hem hayvanlara hem de insanlara verilmiş bir berekettir.[6]

Gördüğümüz gibi bize verilen birçok şey hayvanlara da sağlanmıştır. Yemek yeme ve bulma, susuzluğun suyla giderilmesi, birbirlerini koruma, birbirleri ile çekişme, korku, cinsellik gibi bütün bu ortak özelliklere baktığımızda hayvanlara yaklaşımımızın çok daha insanca olması gerektiğini anlayabiliriz. Evet, Allah yeryüzünün veziri olarak bizleri oluşturmuştur. Bu sorumluluk altında dünya düzen ve dengesini koruma söz konusudur. Aynı zamanda bazı hayvanların gıda olarak bizlere sunulduğunu da görmekteyiz. Yalnız bu sunuş, o hayvanları yemek için öldürmemiz bizi insanlığımızdan uzaklaştırmamalıdır. “Yemek için” sözcüğünü kullanmamın en büyük sebebi hayvanların başka nedenlerle öldürülmesidir. Kürkü için öldürülen hayvanlar vardır, bir takım kozmetik yapımı için kullanılmak üzere, zevk için öldürülen hayvanlar vardır. Besin dışında hayvanların öldürülmesi insanın doğa dengesi üzerindeki sorumluluğunu yerine getirmediğinin en güzel örneğidir.

Bizler yeryüzüne bağlı olarak yaratıldık. Eğer birçok hayvanın nesli tükenirse, doğal olarak bizim de beslenme kaynaklarımızda büyük eksilme olacak demektir. Aynı zamanda eğer ormanlar tükenirse, erozyon yüzünden verimli topraklarımız yok olacaktır. Bunun sonucunda insanın açlıkla yüz yüze kalma problemi vardır. Görüldüğü gibi her şey birbirine bağlıdır. İnsan yeryüzüne ve kendisinden önce yaratılan her şeye bağlıdır. İnsanın temiz havaya, sağlıklı gıdaya, toprağa, ağaca, çiçeğe, uçan kuşa, küçük kurda, kıra bayıra, pırıl pırıl akan akar suya ihtiyacı vardır. “Ben öldüreyim, ben yok edeyim, şu ağacı kesmemin kime ne zararı var şimdi benim ihtiyacım var, ben karşılayayım” sonrası Allah kerim zihniyeti ile gide gide insan daha kendisi ölmeden, kendi nesli geçmeden bunun bedelini çocukları, ailesi ve toplumu ile birlikte ödemektedir. Doğaya saygı, yaratılmış bütün varlıklara saygı insana saygıdır. İnsana saygı insanın sahibi olan Allah’a saygıdır.



2. İNSANLIĞIN YARADILIŞTAKİ ÖZEL DURUMU



Yukarıda verdiğimiz birçok örnekte gördüğümüz gibi insanoğlu gerçekten diğer yaratılmışlardan olan hayvanlarla ortak bir takım özellikler taşımaktadır. Ortak gereksinimlere sahiptir. Soluk almak, yemek bulmak, cinsellik gibi.

Buna karşın insanı hayvanlardan ayıran çok belirgin özellikler vardır. Bu özellikler insanı insan yapan ve bütün yaradılış içinde insanı üstün kılar. Her şeyden önce insan Allah benzeyişinde yaratılmıştır.[7]

“Allah benzeyişi” sözcüğünün altında insanın Allah ile olan ilişkisi yatmaktadır. Allah’ın benzeyişi demek biz Allah’ın temsilciyiz, O’nu dünyaya yansıtıyoruz demek. Biz insanlar Allah ile ilişki kurabiliriz. Aynı zamanda Allah da bizimle ilişki kurabilir. Böyle bir ilişki olsa başka yaratıklarla söz konusu olmamaktadır. Evet, Allah onları yaratmış, onlara birçok yaşam gereksinimlerini sağlamıştır. Onlar da Allah’ın yaratıkları ve Allah’a aittirler. Ama O kendi benzeyişinde yarattığı insanı ile ilişki kurmak istemiştir. Bütün evreni bir anlamda insan için yaratmıştır. Tekvin bölümünde Allah’ın Aden bahçesinde insanla yürüdüğünü görüyoruz. Allah yarattığı hayvanları ile değil, yarattığı insanı ile yürümüştür. Adem ve Havva ile bir dostluk, bir ilişki içinde olmak istemiştir.[8]

Bir taraftan baktığımızda dünyaya ve yeryüzündeki bütün yaratılmış sisteme bağımlı olduğumuzu görüyoruz; öbür taraftan ise Allah benzeyişindeki yaratıldığımıza göre öteki yaradılıştan bağımsız, dünyaya hükmeder olduğumuzu görüyoruz. Aslında bu bir çelişki değildir. İnsanın yaradılışının, Allah’ın hükümlerini ne kadar iç içe geçmiş halkalar olarak işlediğinin, daha doğrusu motif motif işlendiğinin güzel bir göstergesidir.

Allah kendi yaratıcılığını, ve varlığını bizim yansıtmamızı istemektedir. Allah’ımız evrenin kralıdır. Biz kendi sahibimizle doğrudan ilişki içinde olabiliriz. Allah benzeyişinde yaratıldığımız için, diğer Allah benzeyişinde yaratılmış olan insanlarla Allah’tan öğrendiğimiz ilişki içinde ilişki kurabiliriz. Allah’ın yönetimini algılayan anlayan bizler aynı şekilde bu yönetimi dünya üzerinde hissettirebiliriz. Dünyadaki birçok sistem üzerinde insanın düşünmesi, insanın sınırlı yaratıcılığı Allah’ın yansıtılmasında çok küçük de olsa bir örnektir. Allah’ın insana yüklediği sorumlulukların biri budur.



Bazı insanlar “insan yarattı” sözcüğünden çekinirler. Allah’ın yaratıcılığını inkar gibi görürler. Oysa insanın yaratması “Allah benzeyişinde” olmasının en güzel kanıtıdır. Dolayısıyla Allah’ın varlığını gösterir ve onaylar.



3. İNSANLIĞIN YARADILIŞTAKİ ROLÜ



Allah, insanın yeryüzünü doldurmasını ve orada çoğalmasını istiyor. Bununla birlikte bütün yaşayan canlılar üzerinde hüküm sürme sorumluluğunu da verdi:



“Ve Allah onları mübarek kıldı; ve Allah onlara dedi: Semereli olun, ve çoğalın, ve yeryüzünü doldurun, ve onu tabi kılın; ve denizin balıklarına, ve göklerin kuşlarına, ve yer üzerinde hareket eden her canlı şeye hakim olun. Ve Allah dedi: İşte, bütün yeryüzü üzerinde olup tohum veren her sebzeyi, ve kendisinde ağaç meyvası olup tohum veren her ağacı size verdim; size yiyecek olacaktır; ve yerin her hayvanına, ve göklerin her kuşuna, ve kendisinde hayat nefesi olup yeryüzünde sürünen her şeye, bütün yeşil ot yiyecek olarak verdim; ve böyle oldu.”

Tek. 1:28-30



Demek ki, yeryüzü üzerinde insana Allah tarafından tanınan bir yetki var. Bu yetki insanın sınırsızlığının ifadesi falan değil. Aksine sınırlı insanın Allah tarafından aldığı sorumluluğu. Allah yetkisinin bir kısmını kendi benzeyişinde yarattığı insana verdi. Ama bir yetkinin belli bir düzeyde verilmesi, kullanılması ile yetkinin kaynağı olmak arasında büyük bir fark olduğu unutulmamalıdır. İnsan, bütün yetkilerin kaynağı değildir. Gerçek yetki kaynağı her şeyin yöneticisi Allah’tır. Bize verilen yetkiyi nasıl ve ne şekilde kullanmamız konusunda sürekli olarak Allah’a karşı sorumluluğumuz vardır. Başımıza buyruk bir biçimde yetkilendirilmedik. Zaten yetkilendirme sözcüğü ile gerçek yetkinin bizde olmadığı belirgindir.

Tabi kılmak, yönetimimiz altına almak sözcüğü ile anlatılmak istenirse; burada tamamen bütün yönetim ve kontrolün bizim elimizde olduğu anlamı çıkmamaktadır. Bunun esas anlamı dünyayı dikkatli bir şekilde bize verilen yetki ile çekip çevirmektir. Örneğin; büyük bir firmanın esas sahipleri başka, ama o firmanın sahip olduğu binanın müdürleri başkadır. Bu aynen bunun gibi; Allah her şeyin sahibidir, bizlerse dünya üzerinde sorumluluğu olan, sınırlı yetkiyle yetkilendirilmiş Allah benzeyişinde kişileriz, demek O’nun temsilcisiyiz bu dünyada.

Bu durum kahyalık ilişkisine de benzetilebilir. Bahçe sahibi tarafından bahçıvana ya da kahyaya verilmiştir. Bahçıvan bahçeyi düzen içinde korumak, bakım yapmak ve geliştirmek zorundadır. Bahçe kendisine nasıl emanet edildiyse bahçeyi o şekilde koruması gerekmektedir. Kendi başına kararlar verip bahçenin düzenini altüst edemez. Kendisine tertemiz bir biçimde emanet edilen bir bahçeyi harap bir şekilde iade edemez. Bu örnek insanın dünya üzerindeki sorumluluğunun güzel bir göstergesidir. Dünyayı koruma, düzenini ve temizliğini koruma, yaratılmış hayvanları koruma; ağaçları ve bitkileri koruma bizim sorumluluğumuzdur. Dünyanın iklimini, ekolojisini bozacak derecede bir takım değişiklikler yapmaya kalkışmak, sisteme müdahalelerde bulunmak bizim işimiz değildir. Allah’ın sistemine ve Allah’ın işine müdahale değil, ancak saygı ile yaklaşabiliriz.

Allah gerçekten pırıl pırıl bir yeryüzünü bize vermiştir. Bizden istediği ancak bu düzen ve temizliğin korunmasıdır. Ne varki, şu ana kadar bizler kötü kahyalar gibiydik. Bizim kullanım ve yönetimimize bırakılan dünyayı oldukça çirkin bir hale sokmaya başladık. Dünyamız artık temiz değildir. Hala şansı varken bu şansımızı denemeli, dünyayı getirdiğimiz konumdan kurtarmalıyız. Bunu yapmazsak yaratıcımız bizi sorumlu tutacaktır.





O ZAMAN DÜNYA ÜZERİNDE NASIL YAŞAMALI?




Dünyamızın sahibi Allah’tır. Bunda hiçbir kuşkumuz yoktur. Bizler ise bu dünya üzerinde sorumluluk taşıyan kahyalarız. O zaman yaşam biçimlerimizde birtakım değişiklikler yaparak dünyamızın korunması konusunda kötü gidişi iyiye çevirmemiz gerekmektedir. Allah bu konuda bizlere güvenmiştir. Evreni yaradan ve her birimizin sahibi olan Allah’ın bu güvenini boşa çıkarmamız bizim için büyük kayıp olacaktır.



1. YANLIŞ OLAN DÜŞÜNCEYİ TANIMAK VE YALANLAMAK GEREKMEKTEDİR



Bugün dünyamızda, insanın yaradılışla olan ilişkisi konusunda oldukça yanlış öğreti ve düşünceler vardır. Bunların bazıları oldukça tehlikelidir. Allah’ın doğasına karşı yanlış yaklaşımları geliştirmektedir. Bütün bu yanlışlar gündeme gelmeden önce hemen Kutsal Kitap ile düşüncemizi karşılaştırmamız gerekmektedir. Her şeyden önce düşüncenin özünde Allah’a saygı olmalı ve O’nun yarattıklarına zarar getirecek her şeyi kafamızdan atmalıyız. Allah’a saygı ve sevgi, O’na huşu içinde ibadet bu noktada başlar. Kişi Allah’ı seviyor ve sayıyorum diyebilir. Ama yaptığı inşaatlarda bir karış yerin bile değerlendirilmesinden yanadır. Böylelikle ne ağaca, ne çiçeğe en ufak hayat hakkı tanımamaktadır. Ben insanlara ev kazandırdım. Onların hayrına iş yaptım diyerek övünmeye başlar. Ama asıl istek kendi gelirinin daha çok olmasına çalışmasıdır. Böylelikle hem kendini aldatmakta, hem Allah doğasını yok etmektedir. “Şu ağacı kessek ne olur canım!” tarzında düşüncelerle bir adım bile ileriye gitmek mümkün değildir.



a) Bazıları Allah’ın yaradılış üzerinde bize verdiği yetkiyi yanlış değerlendirmekte ve öğretmektedirler

Tekvin 1:28’de geçen “yeryüzünü doldurun” ve “onu tabi kılın” ifadeleri bazı kişilerce yanlış yorumlanmıştır. Bu yorumlara göre insan yeryüzünün kayıtsız şartsız hakimi gibi gösterilmektedir. Hatta bu yüzden Hıristiyanlığın çevre bilincinin olmadığı gibi bir takım yargılamalarda bulunanlar da vardır. Oysa yukarıda verdiğimiz ayetlerde göründüğü gibi Allah’ı hoşnut etmek isteyen Allah halkının Allah’ın yarattığı doğaya zarar vermesi düşünülemez bile.

Eğer bu konuda da Kutsal Kitap doğru olarak değerlendirilirse, o zaman Allah’ın dünyası Allah’ın bizlere emanet ettiği şekilde korunacaktır. Allah’a olan sevgi ve saygı insanın ortamına ve çevresine de yansıyacaktır. Bu inanlının doğal tanıklığı için en güzel fırsattır.



b) Bazıları yaradılışın korunmasını, yaradılışa taptıkları için istemektedirler

Yeryüzüne ya da yeryüzü maddelerine tapanlara panteist denir. Hıristiyanlık Allah’tan başka şeylere tapmayı kesinlikle reddeder. Bazı dinler doğayı bir Allah gibi görmektedirler. Antik Yunan’a baktığımızda ay tanrısı güneş tanrısı gibi tanrılarla karşı karşıya kalırız. Bugün Yeni Çağ diye adlandırdığımız birtakım karışık inançlarda panteizmin etkilerini görmek mümkündür. Ülkemizde de bu inançların oldukça etkin olduğu görülmektedir. (Ruh ve Madde yayınlarının kapsamı içindeki inançlar gibi). Bu inançlar sizin inançlarınızı kabul etmek görünümündedir. Ama gün geçtikçe, bu inançların derinliğine indiğinizde artık farklı bir inancın olduğunu anlarsınız. Yeni Çağ inançları aslında eski Hint felsefeleri ve inançları, mitolojik inançların karışmasından oluşmaktadır. Çağdaş bir görünümle çağımıza aktarılmaya çalışılmaktadır. Bunlarda insanın kendi doğa gücü ve doğanın yaratıcılığı zaman zaman ön plana çıkmaktadır. Çevreci görünmekle birlikte panteist ve putperest inançların yaklaşımları etkindir. Hıristiyan inancında ibadet edilen yalnızca Allah’tır. Bizler Yaradan’a inanıp ibadet ediyoruz, yaratığa değil.

Yaradan’a inanıp ibadet etmemiz demek, Yaradan’ın yarattıklarını görmemezlikten gelmek demek değildir. Yaradan’ın yarattıklarına hayretle bakmak, Yaradan’ın gücünü görmek, O’nun sanatından etkilenmek ayrı konudur. Bu aynı zamanda büyük bir saygıyı beraberinde getirmekte ve bizim yaratılana bakarak Yaradan’a daha da yakınlaşmamızı sağlamaktadır. Yaratılan Allah’ın büyük armağanı, Sanatıdır. Anadolu ozanı Yunus’un dediği gibi “Yaratılanı severim Yaradandan ötürü” sözünü gerçek, samimi bir Hıristiyan kabul edebilir. Kutsal Yazılar yaratılanın güzelliklerini anlatan, Allah’ın yaratıklarında görünen sanata hayranlığı yansıtan sözlerle doludur. Bütün yeryüzü Allah önünde eğilmeyi ve O’nu yüceltmeyi bize anlatmaktadır:





“Ey bütün yeryüzü, Allah’a sevinçle nida edin. İsminin izzetine terennüm eyleyin; Onun hamdini izzetli kılın. Allah’a diyin: İşlerin ne korkunçtur! Kudretinin büyüklüğünden dolayı, Düşmanların sana boyun iğecekler. Bütün dünya sana secde kılacak, Ve sana terennüm edecekler; İsmine terennüm edeceklerdir.”

Mez. 66:14



c) Bazıları Kutsal Kitab’ın dünyayı kötü olarak değerlendirdiğini öğretmektedirler



Elçi Yuhanna dünyayı sevmememiz konusunda yazmaktadır:



“Dünyayı sevmeyin, dünyayla ilgili şeyleri de sevmeyin.”

1. Yu. 2:15



Elçi Yuhanna aynı zamanda bütün dünyanın kötü olanın kontrolünde olduğunu söylemektedir:



“Allah’tan olduğumuzu biliyoruz. Tüm dünyanın kötü olanda konakladığını da biliyoruz.”

1. Yu. 5:19



Bazı kişiler bu ayetleri yanlış yorumlayarak bizlerin fiziksel dünyadan nefret etmemiz gerektiği kanısına varmaktadırlar. Oysa ayetlerin anlamında yatan yaratılmış güzelliklerin kötü olması değil, dünyanın içindeki ruhsal kötülüğü öğretmektedir. Dünyanın ruhsal anlamdaki kötülükleri adeta Allah’a karşı isyan bayrağını açmışlardır.

Çünkü Kutsal Kitab’ın başında gördüğümüz gibi Allah yarattıklarının iyi ve tamam olduklarını söylemektedir. Yarattığı evrenden, dünyadan ve dünyanın doğasından, yarattığı hayvan ve insandan Allah çok memnundur. Yaratılmış fiziksel dünya Allah’a yücelik getirmektedir. Fiziksel dünya, doğa kötü olanı yansıtmamaktadır. Yeniden Tekvin 1. bölüme bakarsak Allah’ın yarattıklarından ne denli hoşnut olduğunu görmemiz mümkündür. “Allah iyi olduğunu gördü.”[9] İfadesi bunu kanıtlamakta yeter de artar bile. Yaratılışın son gününde Kutsal Yazılar bu gerçeği şöyle vurgulamaktadır:





“Ve Allah yaptığı her şeyi gördü, ve işte, çok iyi idi.”





Tek. 1:31




Yalnızca dünya doğal güzelliği değil, aynı zamanda Allah’ın görkemini de yansıtmaktadır. Mezmur yazarları Allah’ın harika görkeminin doğal ortamdaki yansımasına şaşırıp kalmışlardır:



“Gökler Allah’ın izzetini beyan eder; ve gök kubbesi ellerinin işini ilan eyler.”

Mez. 19:1



Gerçekten de doğa yalnızca harika değil, kelimelerle ifade edilemeyecek bir yapıdadır. Buna insanların, hayvanların bedensel yapıları, bitkiler, tek hücreliler her şey dahildir. Doğanın Allah’ın görkemini yansıtışını Elçi Pavlus Roma’daki inanlılara şöyle hatırlatmaktadır:



“O’nun göze görünmeyen nitelikleribaşlangıcı, sonu olmayan gücü ve Allahlığıdünyanın yaratılmasından bu yana yapılan işlerden anlaşılmakta ve açık açık görülmektedir. Onun için, hiç özürleri yoktur.”

Rom. 1:20



Dünyayı sevmemek, dünyanın içindeki kötü olanı, şeytani oyunları, düzenleri, savaşı, nefret ve kini sevmemek demek. Hıristiyan’ın dünyadan uzaklaşması bu anlamdadır. Yuhanna 17’de dünyada olduğumuz halde dünyadan olmadığımız aktarılmaktadır. Bizler hala dünyadayız, dünyanın yaratılmışlığı ve güzelliğine bakarak Allah’ı yüceltiriz. Ancak dünyanın bütün kötülüklerine karşı diretiriz, çünkü O’nun Ruh’u bizde yaşıyor. Mesih İsa’nın Ruh’u dünyanın bütün kötülüklerinin karşısında yalnızca kutsal olan Allah’ı özler durur.



d) Bazıları “nasıl olsa dünya bir gün mahvolacak, o zaman ne diye dünyayı koruyayım” şeklinde bir düşünce yayarlar

Bazı Hıristiyanlar bu dünya yok olacağına, Allah tarafından yargılanacağına göre neden bu dünyayı korumamız gerekir diye düşünür? Hatta, bu dünya üzerinde bu tarz görüşler yaymaya kalkanlar bile vardır. Şimdi ayetlere bakarak konuyu inceleyelim:



“…dünya varlığını kullananlar tepe tepe kullanmıyormuş gibi yaşasın. Çünkü bu dünyanın görünüşü geçip gitmektedir.”

1. Ko. 7:31



Bu ayete karşın inanlıların yeni yer ve yeni gökten oluşan, yeni bir oluşuma bakmaları gerektiği söylenmektedir:



“Allah’ın vaadi uyarınca, doğruluğun konut kurduğu yeni gökler ve yeni bir yeryüzü bekliyoruz.”

2. Pe. 3:13



“Sonra yeni bir gök ve yeni bir yer gördüm. Çünkü ilk gök ile ilk yer geçip gitmişti. Artık deniz de yoktu.”

Vahiy 21:1



Evet, yerin ve göğün geçeceği bir gerçektir. Zaten bugün bunu bilim bile onaylamaktadır. Yer ve gök geçecektir ama ne zaman? Çocuklarımız, torunlarımız ve daha nice nesiller, şimdiye kadar yaşadığımız gibi yaşamaya devam edecekse neden ızdırap çekerek, kıvranarak yaşasınlar. Neden pislik ve açlık içinde, dünyanın sonu gelmeden dünyanın sonunu görsünler. Aynı zamanda bütün bu yaratılmış olan, yeni yaratılacak gibi Allah’ın değil mi? O’nun eserine özen göstermek, O’na ibadet değil mi? O zaman ‘nasıl olsa dünya geçecek, ne olursa olsun’ demek ne kadar yanlış. Elçi Pavlus, kurtuluşu bekleyen dünya için şöyle diyor:



“Çünkü yaradılış Allah oğullarının açıklanışını büyük özlemle gözlüyor. Çünkü yaradılış kendi istemiyle değil, Allah’ın istemiyle yozlaşmaya bağımlı kılındı. Ama yine de umut vardır. Çünkü yaradılış çürüyüş boyunduruğundan kurtulup Allah çocuklarının yüce özgürlüğüne kavuşturulacaktır. Tüm yaradılışın şu ana dek birlikte inlediğini ve doğum sancısı çekercesine birlikte kıvrandığını biliyoruz.





Rom. 8:19-22




Allah’ın yarattığı ortam içinde soluk alıyor, soluk veriyoruz. Allah bize verdi ve her şey yine O’na dönecek. Bütün bu yaratılmış düzen içinde bizler sorumlu kılındık. Yaşamamız istendi. Eğer yaşamamız istendi ise bizler yaşayacağız. Allah için yaşayanlar olarak dünyaya daha da özen göstererek yaşayacağız. Eğer Allah izin verirse, bizden sonrakilere, Allah’ın kurtuluşuna ermiş bizden sonraki Mesih’teki samimi Hıristiyanlara yine bu sorumluluğu devredeceğiz. Madem dünyayı ve içindekileri yaratan Allah’ımız, madem O her birimizi besliyor, kayırıyor, merhamet ediyor, bize bakıyor, yaşam sağlıyor, bizler de O’nun gölgesinde, dünyanın kahyaları olarak, dünyayı düzeninde korumaya elimizden geldiğince özen göstermeliyiz.[10]



2. YAŞAM BİÇİMİMİZİ RADİKAL ANLAMDA DEĞİŞTİRMEMİZ GEREKMEKTEDİR



Allah’ın yarattığı ve değer verdiği kahyalar olarak, Allah’ın yarattığı dünyaya zarar vermeden nasıl yaşayabiliriz? Bu soruya cevap verebilmek için düşünce yapımızın ne kadar değişmesi gerektiğini de görmüş olacağız. Düşünce yapımız dedim çünkü düşünce yapımız değişirse yaşam biçimimiz de değişecek demektir. Dünyayı korumak, Allah’ın yarattığı sistemin bozulmasına engel olmak bizim yaşam biçimimizdeki köklü değişimlerle bağlantılıdır.



a) Geri dönüşümlü üretime önem vermek ve katkıda bulunmak

Günümüzün çağdaş ülkeleri bu konuda gerçekten çok ileri adımlar atmış bulunmaktadırlar. Cam şişeler, kağıtlar, kartonlar, plastik eşyalar, metal eşyalar eğer toplanır ve yeniden işlenirse yüzlerce defa atık madde olmadan kullanımda kalabilirler. Bu da çevre için büyük bir koruma demektir. İngilizce’de “Recycle” diye belirtilen bu durum bir çok çağdaş ülke maddeleri üzerinde bulunmaktadır. Çok şükür bizim ülkemizde de yeni yeni bu konu üzerinde durulmaya başlanmıştır. Konu henüz oldukça yenidir. Aslında hiç vakit geçirilmeden, konumuza komşumuza bu konunun önemi anlatılmalı ve bu güzel vatanımızı birçok atıklarla kirlenmekten korumalıdır. Bunu hem kendimiz, hem ülkemiz, hem dünyamız, hem de gelecek nesiller için yapmalıyız. Bu konunun hayati önemi olduğunu bilerek üstünde durmalıyız. Özellikle Allah’ın çocukları olan Mesih İsa’da kurtuluş bulmuş inanlılar bu sorumluluğu kendi üzerlerinde hissetmeli ve ruhsal temizlik elçisi oldukları gibi çevreleri ve ülkeleri için de birer temizlik elçisi olmalıdırlar. Yapılacak iş cam şişelerin ya da kağıtların yanlış yere atılmasını önlemek ve kentlerimizin ana caddeleri üzerlerinde bulunan, genelde yeşil ve beyaz renkli kocaman geri dönüşümlü şişe ve kağıtların toplandığı konteynırlara bu şişeleri ya da kağıtları ulaştırmaktır. Bu konu sorumluluk istemektedir.

Güney Kore bu konuda oldukça disiplinli bir örnektir. Bu ayrım çöp daha evden çıkmadan önce yapılmakta ve çöp ayrı ayrı bidonları kullanılmaktadır. Hollanda’da ise birçok mağazalarda naylon torba verilmez, ve pet şişelerin kullanılmasına engel olunmaktadır. Halk kendi torbasını yanında götürüp alış verişini bu torbalara koymaktadır.

Allah’a ve O’nun yaratma gücüne saygı da bir tür ibadettir. Böylesine yürekten bir hizmet hem Allah’a saygı, hem de ülkemizin korunmasına, halkımızın sağlığına bir faydadır. Bu konu yukarıda dediğimiz gibi hem kendimizce önem verilerek uygulanmalı, hem de çevremizdeki insanlarımıza ve kiliselerimizdeki insanlarımızı elden geldiğince anlatılmalıdır.



b) Çöpleri hiçbir zaman çöp bidonları dışına, sokaklara ya da doğaya bırakmamak

Türkiye gerçekten çok güzel bir doğaya sahiptir. Allah ülkemize birçok nimetler vermiştir. Bu nimetler hoyratça kullanılıp ülkemizin topraklarının kirletilmesi kendi kendimize intihar etmekten başka bir şey değildir.

Ülkemizin gelişmesi yalnızca devletimizden bir şeyler beklemekle olacak değildir. Vatandaşlar olarak bize düşen birçok görev vardır. Örneğin: bir pikniğe gittiğimizde o yeri temiz bir biçimde bulduğumuz gibi bırakmak aynı zamanda büyük bir vatandaşlık görevidir. İncil Mesih inanlıların devlete tabi olması, ülke yöneticilerine ve yasalarına saygı duyması, itaat etmesini buyurmaktadır. Bu buyruğu yerine getirmek Allah’a ibadettir. O zaman bize düşen, o piknik yerinde bir çöp bidonu bile bulunmasa, kendi çöpümüzü toplayıp çöp bidonu bulunan başka bir yere aktarmamız gerekmektedir. Kısacası bir Mesih’e iman etmiş inanlı kişinin yaşamı böyle konularda bile insanlığa bir tanıklıktır. Bazen bu gibi konular pek önemli görülmemektedir. Ama İncil parça parça değil, bir bütün olarak yaşanmalıdır. Yüreğimizde yaşayan Mesih İsa’nın diri Allah Sözü olduğu unutulmamalıdır.

Dünyamızda Mesih İsa’daki imanlı Hıristiyanlar böyle bir yaşam sergilerlerse ve ülkelerindeki diğer insanlara da bunun önemini anlatırlarsa, dünyamız evrensel bir çöplük olmaktan kurtulacaktır. Çünkü bu konuda çalışan vicdan sahibi başka insanlar da olacaktır.



c) Kaynakları bilinçli bir biçimde kullanmak

Dünyamızda bizim yaşamımız için önem taşıyan doğal kaynağı çok daha dikkatli bir biçimde kullanması gerek. Bunlara en güzel örnekleri evlerimizde kullandığımız su ve elektriği verebiliriz. Bazen gereksiz yere su harcayıp durmaktayız. Oysa tıraş süresinde bile sudan tasarruf yapmamız mümkündür. Bir kişinin bu tasarrufu yapması büyük bir şey görünmemektedir. Ama toplumun bilinçlenmesiyle bu oldukça büyük bir kaynak israfının önlenmesi demektir. Aynı zamanda elektrik için de aynı şeyleri söyleyebiliriz. Kendi başımıza bu tasarrufu yaparsak, öncelikle karı kendimiz için olacaktır. Ama toplum olarak bu israfı önlersek o zaman kazançlı çıkacak olan ülkemiz, hatta dünyamız olacaktır. Bazen yakın yerlere yürümek ya da bir toplu taşıma aracına binmek yerine araba ile gitmeyi tercih ediyoruz. Oysa bunun tam tersini yapsaydık yine kaynakları bilinçli kullanma konusunda yararlı bir iş yapmış olacaktık. Çünkü dünyamızın petrol rezervleri şimdilik ne kadar çok görünse de israf edildiği takdirde dünyamız için ilerde sorun olacaktır. Kaynakları korurken yaşam koşullarına da yardımcı olunmaktadır. Örneğin İstanbul için Boğaz Köprüsü bir simgedir. Ama trafik açısından Boğaz Köprüsü bize pek iyi şeyler hatırlatmıyor. Eğer halkımız kendi arabalarıyla işe gitmek yerine toplu taşıma araçlarını kullanmış olsalardı, gemi, deniz otobüsü ya da toplu taşıma araçlarıyla işe gitselerdi çevre korunmasına birçok katkı olacaktı. Petrol kullanımı yarı yarıya düşmüş olacaktı. Bunun dışında hava kirliliği de o oranda düşecek, trafik sıkışıklığı da biraz daha az olacağı için insanlar işlerine daha az zaman harcayarak ulaşacaklardı. Burada gördüğümüz gibi yaşamla kaynakları birbirine sıkı sıkıya bağlı bulunmaktadır. Zincirin bir ucundan yakalamak demek dünyaya birçok şey kazandırmak demektir. Zincirin ucunu kaçırmaksa, dünyayı yaşanır halden biraz daha çıkarmak demektir.



d) Doğayı kirletmeyen ürünlerden satın almaya gayret etmek

“Doğa dostu,” yani doğayı kirletmeyecek, ürünleri almaya özen göstermek gerekmektedir. Herhangi bir ürün geri dönüşümlü ise bu ürünü tercih ederek doğayı ve çevreyi korumaya bir katkı olmuş olacaktır. Daha çok kişinin geri dönüşümlü malları kullanması demek, geri dönüşümü olmayan malların üretimini engelleyecektir. Örneğin: eğer çoğu kişiler pet şişeler yerine, doğayı kirletmeyen ve yeniden kullanılabilecek olan cam şişelerde kola yada meyve sularını tercih ederse ve bunu tercih edenlerin sayısı çok olursa, üretimci firma da bu istek doğrultusunda üretimini değiştirecektir. Bu görünmeyen küçük davranış beklemediğimiz bir biçimde çevrenin korumasına katkıda bulunmamızı sağlayacaktır. Önemli olan çevre ahlakının kaynağını iyi algılamamız ve Allah doğasına, Allah’a olan inancımızdan olan saygıyı, yeterince saygıyı sunmamızdır.



e) Çevre temizliği ya da çevre koruması konusunda ülkemiz yönetiminin onayladığı projeleri desteklemek

Daha önce belirttiğimiz gibi son dönemlerde ülkemiz çevre konusunda hassas davranmaya başlamıştır. Örneğin, erozyonun Türkiye’ye getirdiği zararları ortadan kaldırmak için kurulan TEMA vakfının faaliyetleri çok büyük bir önem taşımaktadır. Bu ve buna benzer birçok çevre vakıfları bulunmakta ve ülkemiz için hizmet vermeye gayret etmektedirler. Bizler Mesih İsa inanlılar olarak bu vakıfları desteklemeli ve bu gibi kuruluşların, özellikle devletimizin desteklediği kuruluşların yanında üzerimize düşen vatandaşlık görevlerimizi yerine getirmeliyiz. Daha çok parkların oluşmasına, ağaçların dikilmesine, çevrenin ve denizlerimizin temizlenip korunmasına, sahillerimizin temizlenmesine, dere, ırmak ve su kaynaklarımızın temizliğine elimizden geldiğince yardımcı olmalıyız. Kiliselerimiz ellerinden geldiğince bu projelerde yalnızca görüş olarak değil, uygulama olarak da katılımcı olmalıdırlar.



f) Ülkemiz yönetiminin çevre koruma konusundaki proje ve yasalarına sahip çıkmak

Bugün Türkiye Cumhuriyeti hükümetleri de çevre konusunda duyarlı olmaya başlamış ve çok güzel yasalar çıkararak bu konuda kararlı adımlar atmaya başlamışlardır. Bu yüzden bizler Allah doğasını korumayı amaçlayan bu güzel yasa ve projeleri bütün yüreğimizle desteklemeliyiz. Bu yasalar sayesinde ucuz kömürlere engeller çıkarılmakta, kurşunsuz benzin kullanımı teşvik edilmekte, çevre temizlik vergileri alınmaktadır. Görüşleri her ne olursa olsun birçok belediye başkanlarımız artık çevreye bilinçli bir biçimde konularına eğilmekte ve çevreye önem vermektedirler. Biz ülkenin Hıristiyan vatandaşları olarak devlet büyüklerimiz yanında yer almalı ve onları tüm yüreğimizle desteklemeliyiz. Yukarıda belirttiğimiz gibi bir kişinin davranışı çok önemlidir. Zincirin bir ucundan tutmaya benzemektedir. “Bir kişi ile bu ülke kurtulmaz, bu kirlilik engellenemez” demek bir Mesih İsa’ya iman etmiş Hıristiyan’a asla yakışmayacak sözdür. Herkes bu sözü söyleyene kadar bir yerden tutsa, bir işi sürekli yapsa toplumda gerçekten kıpırdanmalar olacaktır.

Eğer araba alma gücümüz varsa kurşunsuz benzin tüketen arabalar almayı tercih etmeliyiz. Ucuz kömür yakmak bütçemiz açısından belki bize faydalı görünmektedir, ama ya sağlığımız ve çocuklarımızın sağlığı açısından! Ya daha sonra harcayacağımız doktor paraları? İşte bu tarz sorular birçok konu için sorulmalıdır.

Çevremizi kirleten fabrikalar gerekirse anında devletimize şikayet edilmelidir. Daha bunun gibi yapılabilecek birçok kişisel davranışlar bulunmaktadır. Bu davranışlar ferdi çıkar amacı taşımayan kişinin kendisi, ailesi, çevresi, ülkesi gibi birçok kavramı içeren davranışlardır. Bu Hıristiyan inancının çevre ahlakının uygulanmasıdır. Eğer ülkemizin Hıristiyan vatandaşı Kutsal Kitab’ı bütün samimiyeti ile yaşıyorsa, kendi vatanını ve yaşadığı çevreyi bu Allah ahlakı doğrultusunda izleyecek ve katılımları ile korunmasına yardımcı olacaktır.

g) Başkalarına iyi örnek olmak

Belki de bu nokta en önemli konudur. Kendimiz çevre sorumluluklarının bilincinde olarak başkalarına örnek oluşturmamız gerekmektedir. İlk örnek ailede başlar. Aile içinde gelişen çevre bilinci, çocuklarımıza, çocuklarımız aracılığıyla da başka çocuklara ve nesillere ulaşır. Radyo ve televizyonların çevre eğitimi konusunda çok etkin araçlar olduğu da unutulmamalıdır. Bazen çocuklarımızın çevre bilinci veren programları izlemesini sağlamamız iyi sonuçlar doğurabilir.

Ayrıca konumuz boyunca söylediğimiz gibi gerçekten çevreye zarar vermeyecek ya da diğerlerine göre en az zarar verecek maddeleri kullanmaya çalışmakta bu konuda oldukça ileri gitmemizi sağlayacaktır.





ÖZET




Sokağa çöp atıp atmamamız önemli bir konudur. Hayvanlara davranışımız da önemlidir. Kısacası bütün yaradılışa olan yaklaşımımız insan olarak bizim bir göstergemiz olmaktadır. Hepimiz dünyayı koruma konusunda oldukça iyi bir örnek olmalıdır. Dünya içinde yaşadığımız yerdir. Bizler genelde evlerimizi gösterdiğimiz itinayı evimiz dışında pek göstermiyoruz. Evimize yaşamımızı sürdürdüğümüz yaşam ortamı olduğu gibi, kapımızın önü de yine yaşamımızı sürdürdüğümüz yerdir.

Atalarımızın güzel bir sözü vardır: “Aslan yattığı yerden belli olur.” Eğer bizler gerçekten hem kendi sağlığımızı düşünüyor, hem de çocuklarımızın geleceğini düşünüyorsak, o zaman kendi evimiz kadar dünyamızı ve içindekileri de düşünmek zorundayız. Dünyayı kirletmemizin payını yalnız birkaç kişi değil, hem kendimiz, hem başkaları ödemektedir. O zaman bizim dünyayı kirletmeye katkımız hem kendimize hem başkalarına karşı bir günah oluşturmaktadır. Allah’ın bizleri korumakla sorumlu kıldığı dünya ve doğaya karşı yaptıklarımızla, Allah’a karşı bir günah işleriz. Allah bu harika dünyanın yaratıcısıdır.

Bir imanlı Hıristiyan Allah’a karşı olan saygı ve sevgiyi Allah’ın yarattığı bütün canlılara karşı da göstermek zorundadır. Bu imanlı kişinin izlemesi gereken yoldur. Mesih İsa’da kurtuluş bulmuş imanlı bir Hıristiyan yalnız moda olduğu için ya da yeşilcilerden biri olmak için böylesine bir korumacılığa bürünemez. O zaten inancının gereği olarak Allah’a olan sevgi ve saygısından ötürü, bir ibadet şuuru içinde doğaya karşı saygılı bir çevreci olmalıdır. Bu konu bu nedenle Hıristiyan ahlakının konularından birini oluşturmaktadır.





* * *





[1]Özellikle bu KFK gazları deodorantların üretimlerinde, klima ve buzdolabı üretimlerinde kullanılmaktadır.



[2] Tek. 12



[3]Özellikle Eyu. 384.





[4] Lev. 13-14



[5] Tek. 2:7 ile Tek. 1:20,30; 2:19’u karşılaştırın.



[6]Tek. 1:22.



[7]3. bölüm “İnsan Yaşamına Saygı” “Allah Benzeyişinde” başlığı altında yaratılmanın ne demek olduğunu görebilirsiniz.



[8]Tek. 3:8.



[9] Tek. 1:4,.10,.12,.18,.21,.25.



[10]Kutsal Yazılar içinde doğruluğun sürekli olacağı yeni yer ve yeni göğün yaratılacağını bize haber vermektedir (Yşa. 65:17; 66:22; 2. Pe. 3:13; Vahiy 21:1). Bu dünyanın değersizliği anlamına gelmemelidir. Bu dünyanın sistemini oluşturan Allah, bu dünyayı henüz yüzüstü bırakmış değildir. Bu evren içinde dünyanın günlük ihtiyaçlarını sağlayıp durmaktadır. Bizler O’nun yarattığı insanlar olarak, Mesih’te O’nun kurtarışını görmüş insanlar olarak bu dünyanın korunması için daha emek vermek zorundayız. Çünkü Allah’ımız zaten bu dünyayı besleyip doyurmakta ve korumaktadır. Bizleri buraya kahya gibi atayan da kendisidir. O zaman bize düşen yalnızca itaatle hizmet etmektir.





12. DİN DIŞI AHLAK SİSTEMLERİ


GİRİŞ


Bugün dünyanın pek çok yerinde (özellikle batıda), insanlar geleneksel dini ve ahlakı çerçeveden uzaklaşmaktadırlar. Ahlakı konular üzerine karar vermek için, dini yapılar yerine, insanların ahlak yönünden nasıl ve neden hareket etmeleri gerektiğini açıklamaya çalışan bir takım din dışı sistemler oluşturulmuştur.

Modern dünyanın insanlarını anlayabilmek için bu farklı ahlak teorilerini de anlamaya çalışmalıyız. Her birinin çağdaş ve dinsiz dünyanın düşünce şekli üzerine büyük bir etkisi vardır.

Altı önemli ahlak teorisine kısaca bakıp birkaç eleştiri yönelteceğiz.[1]Bunu yaparken Hıristiyanlık’tan ayrıldığı noktaları da belirteceğiz. Bu teorileri anlamaya çalışırken hatırlamamız gereken, bu sistemlerde Allah veya herhangi bir dine bağlı ahlakı değerlerden bahsedilmez.





DUYGUSAL AHLAK





1. TANIM




Bu görüşün iddiasına göre bizim ahlakı davranışlarımızın çoğu çevremizde olanlara karşı verdiğimiz duygusal cevaplardır. “Yanlış” yada “doğru,” ”'iyi” yada “kötü” diye bir şey yoktur. Bu yargılar herhangi bir durum karşısında yaptığımız tek yönlü yani öznel ifadelerdir.

Bu teori ilk önce filozof David Hume tarafından ortaya atılmıştır. Hume bilgimizin fiziksel duyumlarımızla kısıtlı olduğunu söylemiştir. Böylece ona göre, duyumlama ve deneyimimiz dışında başka bir şey bilemeyiz. Ahlakı bir değer deneyimimize bağlı olarak ortaya çıkan bir tepkidir.

Duygusal ahlakı destekleyenler herhangi bir şeyin kötü olduğunu bilimsel olarak kanıtlamanın imkansız olduğunu öne sürerler. Kayaların sert olduğunu ispatlamak kolaydır, fakat yalan söylemenin kötü olduğunu bilimsel olarak nasıl ispatlayabiliriz? Durumlara duygusal olarak tepki veririz. Duygusal ahlakı savunan kişi, birinin bir araba çaldığını görürse bunu niçin yanlış olarak nitelendirsin? Belki hırsızın arabaya ihtiyacı vardı!

Bu yüzden Duygusal ahlakçı, bir eylemin yanlış olduğunu söyleyemez. Ancak bu hareketi tasvip etmediğini söyleyebilir. “Çalma” dediği zaman, esas söylemek istediği şudur: “Deneyimlerime dayanarak çalmayı tasvip etmiyorum ve senin de böyle düşünmeni istiyorum.” Buna göre, Duygusal ahlakçıların ahlak temeli, neyin yanlış veya doğru olduğunu hissetmelerine bağlıdır.

Öyleyse bir toplum nasıl işlemeye devam edebilir? Duygusal ahlak savunucusu, toplumun çoğunluğunun görüşüne bağlı olarak, insanların hisleriyle neyin iyi veya kötü olduğuna karar vererek kanunları oluşturduklarını söyler. Örneğin: belli bir toplumda cinayetin yanlış olduğu kanısı varsa, bu duygu ahlakı bir kanun haline gelir ve toplum cinayeti tasvip etmez.

Duygusal ahlak kuramına inanan bir simitçinin simitleri çalınsaydı, simitçi nasıl bir tepki gösterecekti? Bu ahlak sistemine göre eğer hırsız simitleri ücret ödemeden almanın doğru olduğunu hissederse, o zaman gerçekten bir hırsız değildir ve yaptığı eylem de ahlak kurallarına aykırı değildir. Simitçi hırsızın davranışını onaylamayabilir, ancak “Bu hareketi onaylamıyorum” demekten başka daha fazla bir şey söyleyemez.



2. ELEŞTİRİ VE İZLENİMLER



a)Duygusal ahlaka göre bir toplumda çoğunluk kötü bir eylemin iyi olduğunu hissediyorsa, o zaman çoğunluğun duyumsadığı kabul edilir. Örneğin, eğer çoğunluk, cinayetin kabul edilir bir eylem olduğunu düşünüyorsa, bu durumda bu toplum için cinayet işlemek ahlakı olarak yanlış değildir. Eğer komşu olan bir toplum cinayetin yanlış olduğunu düşünüyorsa, diğer toplumun ölçütünü suçlamaya hakkı yoktur. Nedeni ise ahlakı ölçütler kişinin veya toplumun duygusal tepkileriyle kararlaştırılır; bu yüzden hiç bir toplum veya kişinin (duygusal tepkisi farklı olan) bir diğerini suçlamaya veya yargılamaya hakkı yoktur. Her duygusal tepki bir diğeri kadar geçerlidir.

Duygusal ahlak sisteminin mantığı değerlendirmesinin sonucuna göre, herhangi bir kimsenin ahlakı karar ve davranışları eleştiri kapsamının dışında kalmalıdır. Her ahlakı karar tek taraflı duygulara bağlı kalarak kararlaştırılır.



b)Duygusal ahlakçı hem kendisi hem de toplum için bir ahlak ölçütü oluşturmalıdır. Mutlak anlamda ahlak sisteminin doğru olup olmadığını ölçmek mümkün değildir. Bir başkasının ahlak sisteminin doğru ya da yanlış olduğunu da söyleyemez. Duygusal ahlaka inanan birinin, çocuklara cinsel tacizde bulunan bir arkadaşı olduğunu farz edelim. Arkadaşını eleştirip ahlaksız davrandığına dair onu suçlayamaz. Yalnızca arkadaşının yaptığından hoşlanmadığını söyleyebilir. Onun hareketlerini onaylamadığını da söyleyemez, çünkü kendi duygu ve deneyimleri bir diğer kişiden farklıdır. Ahlakı davranışı ölçecek tarafsız bir ölçütü yoktur.

Duygusal ahlakçı bu durumda herhangi bir ahlak ölçütünü seçmekte serbesttir, ancak seçme, değerlendirme ve eleştiride kendisine yardımcı olacak bir rehberi yoktur.



c) Bu teorideki en büyük zorluk, ahlakla veya herhangi bir konuyla olsun, duygulara bağlı olarak karar verildiğinden öznel olmasıdır. Duygularımız günbegün ve yıldan yıla değişir. Bir kişi veya tüm bir toplumun yıllarca önce onayladığı şeyler bugün onaylanmayabilir. Düşünce ve duygular değişebilir. Bu nedenle Duygusal ahlakçının, ahlak sistemini üzerine oturtacak güçlü ve değişmez bir temeli yoktur.



d) Duygusal ahlakın, ahlakı hareketi ölçecek mutlak ve öznel bir ölçütü yoktur. Tarafsız yani öznel bir ölçüt çok önemlidir, çünkü her şeyin yargılanabilmesi için bir ölçü olarak kullanılır. Duygusal ahlakçı, duyguları bir ölçüt olarak gördüğünden, kişinin başvurabileceği değişmez bir nokta yoktur. Çeşitli davranış şekillerinin halka açık bir şekilde tartışılması mümkün değildir, nedeni ise "Bunun doğru olduğuna inanıyorum çünkü öyle hissediyorum." diyen biriyle tartışmak imkansızdır.





TOPLUMSAL GÖRECELİK





1. TANIM




Ahlakı eylemler insan ihtiyaçlarına yani belli bir kültürün belli bir zaman ve yerdeki sosyal durumuna bağlıdır.

Bir çok sayıda antropolog tarafından yapılan geniş çaptaki araştırmaların sonucuna göre dünyadaki farklı kültürler farklı ahlakı ölçütler ve değerlere sahiptirler. Örneğin: bazı kültürlerde bir erkek bir kaç kadınla evlenebilir. Diğer kültürler de ise yalnızca bir kadınla evliliğe izin vardır. En azından bir kültürde kadınlar birden fazla erkekle evli kalabilirler. Bu çalışmalar sonucunda pek çok antropolog toplumun kültürünün ahlakı değerleri oluşturduğu sonucuna varmışlardır. Buna göre antropologlar bir kültürün oluşturduğu ahlakı değerlere karışmanın, bu kültürdeki insanlara yanlış ve gereksiz ölçütleri zorla kabul ettirmek anlamına geldiği fikrini öne sürerler.

Örneğin: eğer bir kültürde bir adam üç kadınla, bir diğerinde bir kadın üç erkekle ve bir diğerinde de tek eşli evlilik geçerliyse, hangi kültürün doğru olduğunu sormamalıyız. Toplumsal Göreceliğe göre hepsi doğrudur. Eğer bir kültürde kız bebeklerin öldürülmesine izin varsa, diğer bir kültürde birden fazla çocuğa izin yoksa, diğer bir kültürde daha büyük aileler makbul ise bunlardan hangisi doğrudur? Toplumsal Göreceliğe göre hepsinin de doğru olması gerekir, çünkü kültürün seçtiği budur. Demek ki ahlak relativ yani görecelidir. Bir kültürde yanlış olan diğer bir kültürde doğru olabilir.

Toplumsal Görecelikte önemli olan hoşgörüdür. Herkes birbirinin kültürüne karşı hoşgörülü olmalı ve hiç bir konuda kuralcı olmamalıdır.

Eğer Göreceliğe inanan bir simitçinin simitleri çalınsaydı, buna nasıl bir karşılık verirdi. Toplumsal Göreceliğe göre, eğer hırsız kaçarken aynı zamanda başka bir kültürden olduğunu ve bu kültürde ücreti vermeden yiyecek almanın kabul edilir olduğunu söylese, o zaman simitçi hoşgörülü olmalı ve bu kişiyi hırsızlıkla suçlamamalıdır.



2. ELEŞTİRİ VE İZLENİMLER



a)Hoşgörü çok önemlidir. Buna rağmen hiç bir konuda dogmatik olmamamız gerektiğini söylemek de dogmatik yani kuralcı bir emirdir. Hoşgörülü olmak iyi bir şeydir. Ancak bize karşı fazla hoşgörü göstermeyen kimseye karşı ne kadar hoşgörülü davranabiliriz.

Örneğin: iki kültür çarpışırlarsa ne olur? Eğer bir kültürdeki insanlar kendilerini üstün görüyor ve komşu olan diğer kültürdeki insanları kendi köleleri yapmak istiyorlarsa sonuç ne olur? Toplumsal Göreceliğe göre kültürleri buna inandığı için ahlakı açıdan doğru sayılırlar ve amaçlarını gerçekleştirmek için alacakları herhangi bir adım ahlaken doğrulanabilir. Buna rağmen eğer komşu ülkedeki halk komşularından daha aşağı olmadıklarına, onlarla eşit olduklarına inanıyor ve köle olmak istemiyorlarsa o zaman onlar da haklı olmalıdırlar. Haklıdırlar çünkü onların kültürleri de onların daha aşağı olmadıklarını öğretiyor. Bu durumda kendilerini köle yapmak isteyen ülkeye karşı korumaya hakları var mı? Burada Toplumsal Göreceliğe göre, her iki kültür de birbirlerine zıt ahlakı görüşlere sahipler, fakat her iki görüşün de doğru olması gerekir, her ikisinin kültürü de doğru olarak savundukları değerleri öğretiyor. Bu felsefi görüşte evrensellik yani her kültürden herkesin başvuracağı mutlak bir ölçüt yok.

Başkalarının görüşlerine karşı hoşgörülü olmak iyidir. Ancak bu herkesin görüşünü doğru olarak algılamak demek değildir. Toplumsal Göreceliği kabul edenler, dünyada varolan pek çok görüşün yalnız hoş görülmesi değil, aynı zamanda doğru olarak kabul edilmesi gerektiğini söylerler. Buna rağmen tabii ki dünyada farklı görüşler vardır, hoşgörü göstermeliyiz ama onları doğru olarak kabul etmemiz gerekmez. Farklı görüşlere karşı tolerans göstermek bunların doğru yada yanlış olduğuna dair karar veremeyeceğimiz anlamına gelmez.



b)Toplumsal Görecelik doğru ise, yenilik için hiç fırsat olmayacaktı. Şimdi kötü olarak gördüğümüz şeyler nasıl değişebilirdi? Örneğin: İngiltere ve Amerika köle ticaretiyle çok uğraşırlardı. Bu görüşe göre, Amerikan ve İngiliz kültürleri buna müsaade ettiklerinden dolayı, köle tacirliği yapmak doğruydu. Yine de bu toplumlarda yaşayan Hıristiyanların zorlu çaba ve çalışmalarıyla kölelik kanun dışı olarak kabul edildi. Hıristiyanlar bunu değiştirmekle hata mı ettiler? Hindistan'da Hıristiyanlar, dul kadınları ölen eşleriyle yakma, yeni doğan çocukları öldürme ve tapınak fahişeliğini kaldırmaya çalıştılarsa, bunlar Hint kültürünün kabul edilmiş davranışları olduğuna göre, hata mı ettiler?

Dünya tarihinde, pek çok kimse inançlarını savunmuştur. Bunu yaparken de baskın olan kültürlerinin değerlerine karşı gelmişlerdir. Pek çok demokratik ülkede kadınların oy verme hakkı vardır. Bugün yine pek çok gelişmiş ülkelerde çocuklar eğitim görürler ve genç yaşta çalışmaktan korunurlar. Bu reformlar kültürlerinde kabul edilmiş genel ölçütlere karşı çıkan kişiler tarafından getirildi. Tarihte bilinen tüm yenilikçiler kendi kültürlerinin dışındaki ahlak değerlerine başvurdular. Kültürel açıdan Göreceliği ele alsalardı, kendi kültürlerindeki mevcut ölçütleri ahlakı ve doğru olarak kabul edeceklerdi.



c)Antropolojik araştırmanın da gösterdiği gibi değişik kültürler arasında ahlak kurallarında pek çok fark vardır. Buna rağmen, kültürel ve antropolojik çalışmalar sırf farklılıkların olduğu konusundaki gerçekleri gösterir. Bu çalışmalar bize bu kültürlerdeki ahlakı eylemlerin doğru veya yanlış olduklarını göstermezler. Örneğin, araştırmalar bize gösteriyor ki, bir toplum belli sayıdaki bebekleri öldürerek, başka bir toplum ise doğum kontrol yöntemlerini zorunlu hale getirerek nüfus artışını koruyor. Diğer bir toplumda ise nüfus artış kontrolü diye bir şey yok. Antropolojik araştırmalar ahlakı kararlarda farklılıkların bulunduğu bilgisini bize aktarabilir, fakat bundan fazlasını yapamaz. Bir kültürün diğerinden daha yüksek bir ahlak yargı ölçütüne sahip olduğunu veya ne yapılması gerektiğini söyleyemez.



d)Toplumsal Görecelik varolan kültür, zaman ve yere kısıtlıdır. Eğer baskın olan kültür değişikliğe uğruyorsa değişebilir. Bir ahlak sistemi olarak kapsamlı, evrensel ve öznel bir ölçüte sahip olamaz. Ancak, bu düşünce tarzı, bugün dünyada çok büyük çapta birbirinden farklılaşan kültürlerin değişen ölçütlerine bağlıdır.





DAVRANIŞÇILIK KURAMI





1. TANIM




Bu görüşe göre, tüm eylemlerimiz ya genetik yapımıza, ailemizin geçmişine yada toplumsal çevremize bağlıdır.

Davranışçılık, insanların, dünyanın geri kalanı gibi maddeden yapılmış olduğunu öne süren inanış üzerine kurulmuştur. Biz makineler gibi bir grup gen tarafından program edildik. Yaptığımız her şey, bulunduğumuz çevrede yaşama mücadelesi verirken, genlerimizden kaynaklanan hareketlerdir. Bu teorinin en tanınmış savunucularından biri de B.F. Skinner'dır.[2]Skinner insanları, evrimleşmede en yüksek mertebeye ulaşmış hayvanlar olarak görür. Onun öğrettiğine göre insan ahlakı, çevrede bulunan şartlanma faktörüne bağlı bir cevap olarak oluşur.

Davranış kuramını kabul eden birine göre eğer annem ve babam kötüyse ben de kötü olmaya mahkumum. Ahlakı bir kararla karşılaştığımızda, geçmişimiz bizim yerimize karar verir. Neysek oyuz ve bu konuda hiç bir şey yapamayız. Bir çocuk hırsızsa, bu onun suçu değildir. O yalnızca kendi çevresinin kurbanıdır, yada genleri onu hırsızlığa eğilimli hale getirmiştir.

O halde bu kuramın takipçisi bir simitçi olup biri simitlerini çalsaydı nasıl bir tepki verirdi? Davranışçı kuramının ahlak sistemine göre, hırsız kaçarken, bunu yapmaktan kendini alıkoyamadığını, çünkü çalmaya karşı genetik bir eğilimi olduğunu açıklamış olsaydı, kuramın takipçisi anlayış gösterip onun için üzülecek ve onu bırakacaktı.



2. ELEŞTİRİ VE İZLENİMLER



a) Bu görüşe yönlendirilebilecek en ciddi eleştiri de yapılan eylemlerin hiçbirinde insanın kesinlikle sorumluluk almamasıdır. Kişinin yapabileceği herhangi kötü bir eylemin suçu ya onun geçmişinde yada genetik yapısındadır, fakat asla kişinin kendisinde değildir. Suçlu kişi acımaya muhtaçtır, cezalandırılmaya değil.



b) Bu görüş varolan pek çok istisnaya yer vermez. İyi yetiştirilip kötü bir hayatı seçen kişileri iyi tanıyoruz. Aynı zamanda kötü bir geçmişten gelip de buna rağmen iyi bir hayatı seçen insanlar da tanıyoruz. Bunun yanı sıra Adem ve Havva hayal edebileceğimizden çok daha iyi bir geçmişle başladılar. Saf ve bozulmamış genlere sahiptiler ancak mükemmel çevrelerini Allah'a itaatsizlikte bulunarak bozdular.



c)Davranışçılık daha çok kadercidir. Nedeni ise insanların yalnızca maddeden ibaret olmaları ve bu yüzden genetik yapılarının içine hapis olunmalarıdır. Nasıl davranacakları konusunda bir seçimleri yoktur. Saçımızın rengini yada uzun veya kısa olmayı nasıl seçemiyorsak, aynı şekilde davranışımızı da seçemeyiz. Katil biri insanları öldürmekten geri duramaz çünkü vücudundaki kimyasal yapı onun katil olacağını belirlemiştir.

Eğer bu görüş tutarlı bir şekilde uygulanırsa, geçmişteki hiçbir davranışımızdan dolayı sorumlu tutulamayız, çünkü daha farklı davranamazdık, ve gelecekteki seçim ve eylemlerimiz dahi bellidir. Bunlar genlerimiz tarafından belirlenirler ve bunu değiştirmek için hiç bir şey yapamayız.



d)Davranışçılığa göre öznel bir ahlak sistemi yoktur. Bir köprü çökerse pek çok kimse ölebilir, ancak köprüyü cezalandırmayı düşünmeyiz. Bir çocuk düşüp bacağını kırabilir ama onu da cezalandırmayız. Davranışçıya göre çalan, yalan söyleyen veya çocuklara tecavüz eden yada onları kaçıran kimseyi de cezalandıramayız. Bu eylemler kişinin çevresi yüzünden olagelmişlerdir. Buna göre kişilerin eylemlerinden sorumlu olacağı bir ahlak sistemi kurmak mümkün değildir.



e)Çok az sayıda Davranışçı inançlarının mantıki tutarlılığını gerçek hayata geçirebilirler. Eğer bir Davranışçı çok büyük bir haksızlığa uğrarsa, o da herkes gibi adalet arayacaktır. Biri Davranışçı bir manavdan meyve çalacak olursa, manav şikayet edebilir mi? Sonuçta bu hırsızın suçu değil, onun geçmişi böyle davranmasına sebep oluyor.





EGOİZM





1. TANIM




Egoiste göre, tüm ahlak eylemleri kendi yararı için en iyisi neyse ona göre gerçekleşecektir. En çok istediği şey kendi zevk ve mutluluğudur. Böylece ahlakla ilgili bir karar vereceği zaman mutluluğunu en çok arttıracak yada acısını, rahatsızlığını en çok azaltacak şıkkı seçecektir.

Egoiste “bencil” diyebiliriz. Ancak o, “evet, ama herkes öyle” diyecektir. Egoist de Davranışçı gibi kendimizi değiştiremeyeceğimizi söyleyecektir. Hepimiz nasıl olsa benciliz, iyisi mi bu konuda dürüst olalım. Bunda pek çok gerçek vardır. Hangimiz karar verirken kararın kendimizi nasıl etkileyeceğini düşünmez?

O zaman Egoist, bir simitçi olsaydı ve biri simitlerini çalsaydı kendisi nasıl bir tepkide bulunurdu? Egoist sisteme göre hırsız kaçarken simitleri canı istediği için çaldığını söylerse, Egoist simitçi de bunun yeterli bir sebep olduğunu kabul etmek zorunda kalacaktır. Nitekim kendisi de aynısını yapardı.



2. ELEŞTİRİ VE İZLENİMLER



a) Egoizme göre başkaları fazla düşünülmüyor ve onların Egoistin hareketi tarafından nasıl etkileneceği de göz ardı ediliyor. Eğer seçmiş olduğu eylem veya hareket kendisine büyük bir mutluluk sağlayacağı halde başkalarına çok büyük bir rahatsızlık verecek olursa, ne olacak?

Örneğin: bir şirketin başkanı kârının yeterli derecede yüksek olmadığını düşünebilir. Şirketinden yirmi kişiyi işten atmaya karar verir. Kendisi ne işçileri ne de ailelerinin kalacağı durumu düşünür. Tek kaygısı sağlıklı bir kâr edinmektir. Egoist kendi çıkarı dışında başkalarının hak ve duygularını göz önüne almaz.



b)Egoizmdeki varsayım en kolay yolun en çok mutluluk getireceği veya acıyı aza indirgeyeceğidir. Fakat bu gerçekten doğru mu? Eğer şirket müdürü kendi maaşından indirip arabasını Rolls Royce'dan Mercedes'e değiştirmiş olsaydı, ve daha başka maliyet düşüren tasarruflar yapmış olsaydı, bu yirmi kişiyi işten atmak zorunda kalmayacaktı. Kendisi kişisel olarak kaybettiği halde, yirmi kişinin iş durumunu kurtarıp ailelerinde mali bir krize engel olduğunu bildiğinden daha fazla tatmin olacaktı. Tarih başkalarına yardım etmek için kendilerini fedakârca veren insanlarla doludur. Florance Nightingale buna iyi bir örnektir.



c)Pek çok kimse ahlakın, tam anlamıyla zevk arayışı ve acıdan kaçmaktan çok görev, mecburiyet ve sorumluluktan ibaret olduğunu kabul eder. Eğer futbolu seven bir Egoist, babasının cenazesiyle futbol maçı arasında bir seçim yapacak olsaydı, futbol maçına gitmek ona daha zevk vereceğinden, futbol maçına giderdi. Bu örnekte de gördüğümüz gibi, en çok istediğimiz şey yerine yapmamız gereken daha önemli görevler vardır.



d)Mutluluğun ardından koşmak pek çok kimseyi mutsuzluğa, tatminsizliğe ve boşluğa yöneltmiştir. Bazı kimseler zevki kendileri için en iyiyi yapmak olarak tanımlayabilirler. Bazıları ise, mutluluğu başkaları için en iyiyi yapmak olduğunu söylerler.





ŞARTLARA VE DURUMLARA BAĞLI OLAN AHLAKÇILIK





1. TANIM




Bu çok etkili ahlak teorisi, kişinin ahlak eylemlerinin önceden belirlenmiş, dıştan gelen ahlak kurallarıyla yargılanamayacağını öğretir. Kişi ancak verilen bir durumda sevgi ile davrandığında böyle bir yargılamaya maruz kalabilir.

Bu teorinin en iyi tanınan savunucusu da Joseph Fletcher'dır.[3]Önceden belirlenmiş kuralların takip edilmesini reddetmiştir, çünkü ona göre söz konusu olan durumu göz önüne almadan ahlak kuralları önceden belirlenmiştir. Kanunsuzluğu da reddetmiştir, çünkü kanunsuzluk birbirimizi sevme talebine önem vermez. Fletcher kanunun önemini vurgularken, sevginin daha üstün olduğunu savunur.

Durum ahlakının savunucuları için hiçbir şey kendi özünde iyi veya kötü değildir. Bir eylemi ahlaklı yapan sevgi prensibidir, yani herhangi bir durumda insanlar için en iyisinin istenmesidir. Örneğin, zina, yalan söylemek ve cinayet her zaman yanlış olmayabilir. Bazı durumlarda bu eylemler sevgi yüzünden yapıldığından, ahlakı açıdan doğrulanabilir.

Örneğin: Fletcher evlilik dışı cinsel ilişkinin her zaman yanlış ve kötü olmadığını gösterir. Bir filmden alınmış bir olayda genç bir denizci bir fahişeye gelir. Fahişe denizcinin çok sinirli ve rahatsız olduğunu görür. Bir hata yapmaktan değil kadınlarla ilişkide deneyimsiz olması nedeniyle endişelidir. Fahişe genci yavaşça yanına alır ve kendini ona öyle bir şekilde verir ki genç bunun sonucunda kendine güven ve saygı duymaya başlar. Denizci fahişeden, kendine daha güvenen, mutlu ve daha tatmin olmuş olarak ayrılır. Fletcher bu evlilik dışı gerçekleştirilen ilişkinin ahlaksız değil, iyi ve faydalı olduğunu, çünkü sevgiyle yapıldığını söyler. Nedeni ise genç adamın duygusal olarak daha çok kendine güvenmesine yardımcı olmuştur.

Şartlara ve durumlara bağlı olan ahlak felsefesine inanmış bir simitçinin simitleri çalınsaydı nasıl bir tepki gösterecekti? Hırsız kaçarken ailesinin aç olduğunu söylese, Durum ahlakına inanan simitçi bu çalma eyleminin o kadar da kötü olmadığını, ahlakı açıdan iyi bir eylem olduğunu ve hırsızın övülmesi gerektiğini kabul etmek zorunda kalacaktı.



2. ELEŞTİRİ VE İZLENİMLER



a) Yukarıdaki genç denizci ve fahişe örneğine tekrar bakarsak, Fletcher'e göre bu eylem iyilikle yapıldığından ve bundan faydalı sonuçlar çıktığından, ahlak açısından iyi bir davranıştır. Buna rağmen Fletcher mümkün olabilecek tüm sonuçları ele almıyor. Denizci eğer fahişeye gitmemiş olsaydı eninde sonunda kendisine fahişeden daha fazla yardımcı olabilecek iyi, sevecen ve anlayışlı bir eş bulabilirdi. Eğer fahişe denizciye AIDS bulaştırmış olsaydı yapılan eylem hala iyi ve ahlaklı sayılacak mıydı? Bu cinsel deneyim daha sonra bu genç denizciyi ahlaken düşürecek bir yola sürükler ve kendi cinsel iştahını kontrol edemez duruma gelirse, sonuç ne olur?

Durum ahlakına inanan simitçi örneğine de bakabiliriz. Hırsızın ahlaken yaptığı doğru diye kabul edilen davranışına karşın, sonra çalınan simitler yüzünden simitçinin ailesinin aç kaldığını öğrendiğimizde bu hareket doğru olarak kabul edilebilir mi?



b)Şartlara ve durumlara bağlı olan ahlaka inanan kimse, önceden belirlenmiş kuralları atmaya çalışsa da kendi belirlediği kurallar vardır. Örneğin: denizci ve fahişe misalinde, denizcinin bir kadına karşı güvensizlik duyması kötü ve iyileştirilmesi gereken bir durum olarak görülmektedir. Fakat bu, Durum ahlakına inanan kişinin düşüncesinde bir varsayım veya önceden belirlenmiş bir kuraldır ve doğru olmayabilir.



c) Durum ahlakı, ailelerin iyiliğini düşünerek, sevgiyle yapılan bu iki eşit derecede gerekli eylemle karşılaştığımızda, hangisinin doğru olduğuna karar vermemize yardımcı olamıyor. Simitçi ile ilgili olan örneğimizde, hırsızın iyi bir şey yaptığı düşünülür çünkü ailesinin yiyeceğe ihtiyacı vardı. Ancak simitçinin ailesi de çok fakirse, hırsızın, kendi ailesini besleyecek önemli gelirini çalmasına engel olması da eşit derecede ahlaken doğru sayılmayacak mı? Her ikisinin de ailelerini doyurmakta eşit hakları vardır. Bu yüzden hangisi en ahlaklı davranıyor sorusunu sorabiliriz.



d) Durum ahlakına yöneltilecek en ciddi eleştiri de şu sorudur: Ahlakı kararların oluşturulmasında sevgi tanımı ölçüt olarak kabul edilebilir mi? Sevgi tek taraflı yani öznel bir ölçüttür. Kişiler sevgi hakkında konuşurlarken farklı şeylerden bahsederler. Bazıları belli bir yaşa gelen insanları öldürmenin en sevecen davranış olduğunu düşünürler. Bazıları fiziksel kusurları olan bebeklerin doğumda öldürülmesi gerektiğini, başkaları ise onlara yaşama hakkı vermenin en sevecen davranış olduğunu düşünürler.



e)Davranış ahlakı, kanunları ve ahlak öğretişlerini reddetmez, fakat bu kanunların yetkisinin olmadığını, ancak kişiye herhangi bir durumda öğüt verebileceklerini söyler. Buna rağmen emriyle yönlendirecek yetkisi olmayan bir ahlak kanununun öğütlemeye de yetkisi olamaz.

Bu yüzden Durum ahlakı kişinin doğru kararı verebilmesi için, karşılaştığı ahlak sorusunu tam bir sorumluluk içinde çözümlemesine neden olur. Kanunlar yalnızca öğüt verirler. Yaş, deneyim veya herhagi bir duruma bağlı faktörlerle ilgili bilginin önemi yoktur. Durum ahlakına inanan kişinin omuzlarında büyük bir sorumluluk vardır.



f) Herhangi bir durumda doğru bir ahlakı karar verebilmek için, Durum ahlakına inanan kişi, bir olayla ilgili her faktörü göz önüne almalıdır. Ne var ki çoğu zaman bütün faktörleri bilmek mümkün değildir. Bu önemli faktörler olaylardan sonra da ortaya çıkabilirler. Eğer bu faktörler önceden bilinse olaylar daha farklı bir şekil alır.





FAYDACILIK





1. TANIM




Bu öğretiş verilen ahlakı kararları bilim haline getirmeye çalışır. Bir eylemin her sonucunda, en çok sayıda insana en çok mutluluğu sağlayacak bir karara ulaşılır.

Bu teoride, her kararın sonucu, karar verilmeden veya bir eylem yapılmadan önce denetlenir. Bu kararın sonuçları en fazla sayıdaki insana en çok iyiliği sağlayabilecek mi?

Buna rağmen ahlakı kararları verebilmek için en fazla sayıdaki insanın en büyük mutluluğu elde etmesi göz önünde tutulursa, ve bu durum çok sayıda kimsenin acı çekmesine engel olursa, demek ki zevki ölçebiliriz. Bu yüzden bu öğretişin ilk savunucularından Jeremy Bentham, zevki ölçmek için bir formül oluşturmuştur. Bu formülün işleyişi şöyledir:



Ahlakı kararlar verdiğimizde aşağıdaki şu soruları sormalıyız:



Bu eylem ne kadar zevk sağlayacak?

Kaç kişi faydalanacak?

Zevkin yoğunluğu ne kadar olacak?

Zevk ne kadar sürecek?

Acıdan ne kadar uzak olacak?

Ne kadar daha fazla zevk sağlayacak?



Örneğin: bir doktor hastasının öleceğini biliyorsa ne yapmalıdır? Ailesine durumu anlatıp onları üzmeli midir? Yada onları cesaretlendirip hastanın yaşama şansı olabileceğini mi söylemelidir? Bu teoriye göre doktorun vereceği cevap doğru veya yalan söyleme temeline göre değil, ancak o anda aileyi en çok mutlu edecek cevap olacaktır. Eğer doktor bu aile için en iyisinin onlara yalan söylemek olduğuna karar verirse, bu ahlaken doğru bir eylem olarak görülecektir.

Diğer bir örnek de İkinci Dünya Savaşı’nda Hiroshima ve Nagasaki'ye atom bombası atılması konusunda gösterilebilir. Seçenekler dikkatle gözden geçirilmişti. Karara göre iki Japon şehrinin yok edilmesi ve binlerce insanın mahvı eğer savaşı sona erdirecekse, bu pek çok insan için daha iyi bir sonuç olacaktı. Bombaları atma kararı doğru veya yanlış temeli üzerine değil sonuçların getireceği neticeye göre verilmişti.

Faydacı ahlakın savunucusu simitçi olsaydı ve biri simitlerini çalsaydı, nasıl bir tepki verecekti? Faydacılık sistemine göre, hırsız kaçarken, simitleri çaldığını, zira simitleri satın almış olsaydı arkadaşlarıyla birlikte bu simitleri yemekte o kadar zevk alamayacaklarını söylerse, Faydacılık ahlakına inanan simitçi, hırsızın kendisine biraz mutsuzluk getirmiş olmasına karşın, ahlakı açıdan haklı olduğunu kabul etmek zorunda kalacaktır.



2. ELEŞTİRİ VE İZLENİMLER



a)Faydacı ahlakın takipçisi, bir eylemin hangi neticelerine bakmalıdır; şimdikilerine mi yoksa sonrakilerine mi? Aileye hastanın öleceği konusunda doğruyu söylemekte tereddüt eden doktorun örneğine tekrar bakalım: bu aileye hastanın öleceği gerçeğini söylememe kararını vermişse, bugün için aileyi mutlu etse dahi, ilerde hasta öldüğünde ailede daha fazla üzüntüye sebep olacaktır. Aynı şekilde, atom bombasını atma örneğine baktığımızda; derhal ortaya çıkan sonuç savaşın bitmesi olsa dahi, bu şehirdeki insanlarda bugün dahi görülen radyasyonun uzun süreli etkilerine ne demeli?



b)Bu teori bir şeyi neden yaptığımız konusuyla ilgilenmez. İlgilendiği tek konu en çok sayıdaki insana en çok mutluluğu sağlamaktır. Bir ülkenin %90'ının bir etnik gruptan, %10'nun da başka bir etnik gruptan olduğunu varsayalım. Çoğunluk, azınlık üyelerinin öldürülmesinin kendilerine daha çok zevk getireceğine karar verebilir. Eğer bir hesap yapılsa ve azınlığa çektirilen acı sonucunda, çoğunluğun aldığı zevk, çekilen acıyı kat kat aşıyorsa, Faydacılık sistemine göre azınlığın öldürülmesine engel olacak ahlakı bir kanun yoktur.



c)Zevk veya mutluluk nasıl tanımlanabilir? Bazılarına zevk veren şeyler başkalarına hoşnutsuzluk verebilir. Sadist birine zek veren şey mazoşisti memnun etmeyebilir.



d)Bentham'ın hesap makinesi güzel görünse dahi, her zaman kullanmaya vaktimiz olacak mı? Ani bir karar vermemiz gerekirse, ne olacak? Tüm neticeleri gözden geçirmeye zamanımız olacak mı?





DİN DIŞI VE HIRİSTİYAN AHLAK SİSTEMLERİNİN KARŞILAŞTIRILMASI




a) Din dışı ahlak sistemleri ve Hıristiyan ahlakının yetki kaynakları farklıdır

Hıristiyan ahlakının temel prensibi dıştan gelen bir yetkiyi, yani Allah’ı tanımasıdır. Din dışı ahlak ise insanların birbirleriyle olan etkileşimi ve çevre üzerine temellenir. Allah göz önüne alınmaz.

Din dışı ahlakın savunucusu şu soruya nasıl cevap verir: “Bunu neden yapmalıyım?” Duygusal ahlakı takip eden, “Doğru olduğunu hissettiğim için.” diyebilir. Göreceliğe inanan “Benim kültürümde böyle yapılır.” diyecektir. Davranışçı, “Buna engel olamıyorum.” diye cevaplar. Egoist, “Benim için en iyi olan budur.” diye iddia edecektir. Durum ahlakına inanan kişi, “Bu durumda yapılması gereken en doğru şeydir.” diyebilir. Faydacılığa inanan biri de, “Çünkü pek çok kimseyi ancak bu durum mutlu edebilir.” savunmasında bulunacaktır.

Din dışı ahlak sistemleri Allah’a yer vermezler. Bu sistemler, insan toplumunun Allah’tan uzaklaşması sonucu ortaya çıkmışlardır. Her biri de Allah’a başvurmadan bir ahlak davranış sistemi oluşturma girişimindedirler. Buna rağmen sistem olarak kapalıdırlar ve yetki yalnızca kendilerine aittir. Kendi değerlerini ölçebilecek dış ölçütleri yoktur.

Buna rağmen, gerçek ve evrensel bir ahlaka sahip olabilmek için, gevşek olmayan ve değişmez bir ölçüte ihtiyacımız vardır. Ancak böyle bir ahlak sistemi tüm kültürler için uygun olabilir. Eğer kabul edecek olursak, Kutsal Kitap'ta vahy edilmiş olan gerçek, bu evrensel ve değişmez ölçütü bize sağlar. İnanan bir kimse için,"Bunu neden yapmalıyım?" sorusunun cevabı "Çünkü Kutsal yazılarda açıklanan Allah'ın karakteri bunu bizden böyle yapmamızı istiyor." olacaktır.



b) Din dışı ahlak sistemleri ve Hıristiyan ahlakının gerçekle ilgili kavramları farklıdır

İmanlılar mutlak bir gerçek ölçütünü tanırlar. İmanlı biri yalan söylemenin yanlış olduğunu, çünkü Kutsal Yazılar’ın bu şekilde öğrettiğini söyler.[4]Buna karşın, Duygusal ahlakı takip eden, yanlış olduğunu hissettiği için yalan konuşulmaması gerektiğini söyler. Göreceli olan kimseye göre ise, eğer o kişinin kültürü yalan konuşmayı yanlış olarak görüyorsa yalan konuşulmamalıdır. Davranışçı doğru olmadığı halde yalan söylüyorsa, bu onun hatası olamaz. Egoiste göre eğer kendisine daha fazla zevk veriyorsa yanlış sayılmaz. Durum ahlakının savunucusu, durumun gerektirdiği zamanlar yalan söylemenin doğru sayılabileceğine inanır. Faydacı olan biri de, yalan söylemenin çok sayıda kimseye büyük mutluluk sağladığında, yalan söylemenin doğru kabul edilebileceğini söyleyecektir.

Din dışı sistemlerin her birinin kendine ait öznel ölçütleri vardır. Nesnel ölçütleri hiç yoktur. Aynı ahlak sorusuna farklı cevaplar verdikleri gibi, kendi verdikleri cevabı tek doğru çözüm olarak göreceklerdir.

"Gerçek nedir?" sorusuna, din dışı ahlak sistemindeki kişi şöyle cevap verecektir: "Pek çok şeye bağlıdır. Doğrunun mutlak bir tanımı yoktur." Bu sistemlerin her biri insan düşüncesi tarafından belirlenmiş öznel bir mutlak değere bağlıdır.

Dıştan gelen mutlak bir ölçüte sahip olamamanın sonucunda, incelediğimiz sistemlerin her biri ahlakı ölçmek için farklı bir grup kritere sahiptirler. Hepsi de ahlakı davranışı ölçmek için doğru bir sistem bulduklarını söylerler, fakat birbirlerinin görüşünü çok az göz önüne alırlar. Dıştan gelen mutlak bir ahlak ölçütünü reddettikleri gibi, diğer din dışı ahlak sistemleriyle de çelişirler. Bununla beraber, hepsi de doğru olabilirler mi?

"Gerçek nedir?" sorusuna imanlılar, sonsuz gerçek olarak kabul ettikleri, kendilerinin dışında olan değişmez bir mutlağa işaret ederler. Rab Isa şöyle diyor:[5]"Yol da, gerçek de, yaşam da Ben'im." Hıristiyanların ahlak değerlerini ölçtükleri mutlak ölçüt, asla değişmeyen ve çelişkisiz olan Allah’ın Kendisinin kutsal karakteridir.

Din dışı ahlak sistemlerini takip edenlerin mutlak bir ahlak ölçütü yoktur. İmanlılar ise esas ahlak ölçütleri olarak Allah’ın karakterine işaret ederler. Bu da çok önemli bir farktır.



c) Din dışı ahlak sistemleri ve Hıristiyan ahlakının insanlık ile ilgili olan görüşleri farklıdır

İmanlı olan biri insanlığı kusurlu olarak görür, çünkü hepimiz de düşmüş günahlılarız. İnsanlık Allah tarafından iyi olarak yaratılmıştı, fakat Adem ve Havva'nın ilk günah yüzünden Düşüşleri[6]ve bu yüzden cennetten atılmalarından sonra yozlaştılar. Sonuç olarak, yaratılmış düzenin her kısmı, maddi veya manevi her şey etkilenmiştir. İnsanlığın dıştan gelen ahlakı bir mutlağa ihtiyacı vardır. Buna iki neden gösterebiliriz: Birinci: insanlar net bir şekilde düşünemezler çünkü akılları günahtan etkilenmiştir. İkinci: dünyadaki diğer tüm sözde mutlak değerler gevşek oldukları gibi de değişikliğe de uğrarlar.

İmanlı, Allah’ın Kutsal Yazılar'da dıştan gelen mutlak ahlak ölçütünü yansıttığına inanır. İmanlının ölçütü, Kutsal Yazılar'da yansıtılan Allah’ın kutsal karakteridir.

Din dışı ahlakı takip eden kişinin insanlıkla ilgili çok farklı görüşleri vardır. Evrim teorilerinin varsayımları tarafından çok güçlü bir şekilde etkilenmiştir. İnsanlığın mükemmel olmadığını kabul eder, fakat aynı zamanda insanlığın kendi çabalarıyla olgunluk ve mükemmelliğe doğru yavaşça ilerlediğine inanır. Bu yüzden insanlığın dıştan gelen bir ahlak ölçütüne ihtiyaç duymaksızın kendi ahlak sistemini oluşturabileceğine inanır.



d) Din dışı ahlak sistemleriyle Hıristiyan ahlakının hedefleri farklıdır

Duygusal ahlakı benimseyen kendi kendini onaylamaya önem verir. Göreceli olan kendi kültürel doğru ve yanlışlarına bağlı hareket eder. Davranışçı geçmişinin merhameti altındadır. Egoist kendini memnun etmeye çalışır. Durum ahlakında insan o andaki duruma bağlıdır. Faydacı en çok sayıdaki insan için en çok mutluluğu ister.

Rab Isa Mesih’i takip eden kimse ne isteyebilir? Onun için tek bir şey önemlidir: Yaşamını Yüce Allah’ın izzeti için sürdürmek!



“Hepimiz açılmış yüzle, Rab’bin yüceliğini aynada yansıtırcasına, bir yücelikten bir yüceliğe geçerek, aynı görünüme dönüştürülüyoruz. Ruh olan Rab'bin etkisidir bu.”

2. Ko. 3:18





ÖZET




Hıristiyan ahlakının temeli din dışı ahlak sistemlerinden çok farklıdır. Hıristiyan ahlakı Kutsal Yazılar'da açıklanmış olan Allah üzerinde temellenmiştir. Kutsal Kitap, Allah’ın kendisinin yetkisini taşır. Hıristiyan ahlakında bir davranışla ilgili sorunun cevabı Kutsal Kitap'tan öğrenilebilir. Hıristiyan ahlakı bu dünya için, emin, güvenilir, değişmez ve mutlak bir ahlak sağlar. Hıristiyan ahlakı aynı zamanda her kültür ve zaman içinde olan tüm insanlara evrensel bir ahlak sunar. Mantık açısından çelişki içermez ve insanın varlığının anlamını gösterir. Allah’a boyun eğen herhangi bir imanlı nasıl davranacağını Kutsal Kitab'ı etüd edip bu ayetlerin yetki ve öğretişinin altında kalarak öğrenebilir.





* * *





[1]E.W. Lutzer, "Kararlarımız Doğruyu Yanlıştan Ayıran Nedir?". Bu kitapta bu konu üzerine mükemmel ve detaylı bir tartışma yazıya alınmıştır. Bu kitap Türkiye'de Müjde Yayıncılık tarafından 1997’de basılmıştır.



[2]B.F. Skinner, Özgürlük ve Şerefin Ötesinde, New York, Alfred A. Knopf, 19-71.



[3]Joseph Fletcher, Durum Ahlakı: Yeni Ahlak Anlayışı, Philadelphia, Westminister Press, 19-66.



[4]Lev. 19:11.



[5]Yu. 14:6.



[6]Bu ilk insanların ilk kez Allah’a itaatsiz davrandıkları ve O'na karşı günah işledikleri zamandır. O andan itibaren, insanlar hep günahlı olmuşlar ve bağışlanmamış durumlarında "düşmüş" olarak nitelendirilmişlerdir. "Düşüş" hakkındaki olayı okumak için Tek. 3'e bakın.





13. AHLAKİ KARARLAR VERMEK


Kutsal Kitab’ın üzerinde durmadığı konularda karar verebilmek GİRİŞ


Ahlakı kararlar almak her zaman kolay olmayabilir. Kutsal Kitap içinde birçok temel konu üzerinde görüşler bildirilmiş ve Allah’ın istediği yaşamı süren kişi için yönler belirlenmiştir. Ama yaşam oldukça dallanıp budaklanan ve karmaşık sistemlerin birbirine girdiği canlı bir kavramdır. Yaşamın farklı noktalarında farklı kararlar vermek zorunda kalan insan, bazen kararları için Kutsal Kitap dayanağı bulamayabilir. İşte bu durumda nasıl karar verilecektir?

Aslında çoğu zamanlarda kararlarımız oldukça otomatik şekilde verilmektedir. Her ne kadar otomatik olarak görülse de kararlarımızın arkasında yatan belli bir birikimimiz söz konusudur. Örneğin; bir bomba patladığı zaman bizim bu konudaki görüşümüz hemen ortaya çıkmaktadır. Doğru diye düşünmeyiz bile. Çünkü ahlak anlayışımız, inancımızın temeline güç bunun ne denli yanlış olduğunu beynimize haykırıverir. Bunun ahlakı olup olmadığını sorgulamak için herhangi bir ön görüşümüze gereksinim yoktur.

Gel gelelim daha önce hiç rastlamadığımız bir durumla karşı karşıya kalırsak ve otomatik olarak ahlakı bir sonuca varamazsak, ne olacak? Örneğin; tüp bebek konusuna bakışımız ne olacaktır. Bu oldukça çağdaş bir konudur. Bu konuya ilişkin Kutsal Kitap’ta bir yazı bulmamız, bir görüş bulmamız mümkün olmayacaktır. İbrahim’in, Musa’nın ve Pavlus’un döneminde böyle bir uygulama yoktu. Bu acaba Kutsal Kitab’ın bu konuda yetersiz kaldığı anlamına mı gelir? Hayır, Kutsal Kitap daha önce dediğimiz gibi kendi açıklandığı çağ içinden, zaman tünelinin ulaşabildiği noktaya kadar değişmeyen değerleri üzerinde görüş bildiriminde bulunmuştur. Her yeni çağda ortaya çıkacak yeni şeylerle bu zaman tüneli içinde Kutsal Kitab’ın prensipleri uzaktan yakından birbirleriyle ilgilidir. Daha kısacası Kutsal Kitab’ın prensipleri, ahlak öğretisi her uç noktadaki yeniliğe bir noktada dokunacaktır.

Çünkü Allah’ın vahyi insanı ilgilendirmektedir. Binlerce yıldır insanlar tiyatro sahnesindeki oyuncular gibi giysi değiştirmişler, dekor değiştirmişler, zaman değiştirmişler ama hep oyuncu olarak kalmışlardır. Tiyatro sanatı nasıl oyuncular için değişmeyen belli başlı ana kurallar koymuş ve oyuncular bu kurallar doğrultusunda hareket ediyorsa, insanoğlu da aynı kurallar üzerinde hareketine devam etmektedir. Değişen yalnızca zaman, dekor ve araçlardır.

O zaman karşımıza çıkan yeni durumlarda karar vermek için ne yapmalıyız? İşte, bu sorunun cevabı bizim Allah ile iyi ilişki içinde olmamız, Allah’ın Sözünü iyi, yakından kapsamlı bilmemiz ahlakı kararları nasıl vermemiz konusunda bilgi sahibi olmamıza bağlı bir durumdur. Bu bölümde bizler Hıristiyanlar olarak Kutsal Kitap temelinden ayrılmaksızın yeni durumları nasıl değerlendireceğimizi ve nasıl ahlakı kararlar verebileceğimizi öğreneceğiz?





PLAN




Bazı durumlarda acil kararlardan kaçınmamız gerekmektedir. Genelde çabuk ve otomatik karar vermeğe alışık olduğumuz için karmaşık durumlarda da aynı hareketliliği ve çabukluğu göstermeye yelteniriz. Aslında bu oldukça yanlış sonuçlara yol açar. Oysa bazı ahlakı kararları gerektiren durumlar, düşünüldüğünden daha zor ve karmaşıktır. Bu konular üzerinde karar vermek adım adım düşünmeyi gerektirmektedir. “Acaba, Kutsal Kitab’ın açıkladığı ilkelere göre bu konuda nasıl bir karar vermeliyim?” gibi bir soru sormak imanlı için önemlidir.

Öncelikle dua yüreği önem taşır. Dua ile zor durumlar üzerine gitmek Kutsal Kitab’ın prensipleriyle olayları değerlendirmeye neden olur. Allah, Rab İsa aracılığıyla yüreğimizde mekan kurmuş ve Kutsal Ruh bizi tutmaktadır. O zaman eğer dua ile sorunları çözmeye çalışarak bir çok konuda aklı başında ve Hıristiyan ahlakına uygun kararlar vermemiz mümkün olacaktır. Bunlar her ne kadar soyut kavramlarda olsa da, sonuçları görüldüğünde ne denli önemli olduğu anlaşılacaktır. Allah’ın standartları, kutsal yazıları bilmek, dua ve Allah’ın bizlere verdiği aklı kullanmakla kucak kucağadır. Kutsal Kitap, Allah istemi konusunda karar vermek için aklın kullanılması noktasında durmaktadır:[1]



“Şimdiki çağın gidişine uymayın. Tersine, anlayışınızın tazelenmesiyle büsbütün değiştirilmiş insanlar olun. Öyle ki, Allah’ın istemini, neyin yararlı, beğenilir, yetkin olduğunu öğrenesiniz.”

Rom. 12:2





AHLAKİ PROBLEM




Konumuzu bir örnekle daha netleştirebiliriz. Bir kilise önderi olduğunuzu düşünün. Cemaatinizden varlıklı bir aile birçok yolları denedikleri halde çocuk sahibi olamıyorlar. Bu konuda son şans olarak tüp bebek yolunun varlığını öğreniyorlar. Bunun ahlakı olup olmadığını, Kutsal Kitab’a olan uygunluğunu araştırmak için size geliyorlar. Sizin onlara evet uygundur demeniz sonucu bu uygulamayı gerçekleştirmeyi düşünüyorlar. Eğer hayır yanıtı verirseniz uygulamayacaklar. Böyle bir uygulamada çocuk edinme şansları da yüzde otuz gibi bir oran. Şimdi, böyle bir durumda siz kilise önderi, bir din adamı olarak ne diyebilirsiniz? Bu kişilere ne salık verirsiniz?



a)Önce bütün faktörleri gözden geçirin

Böyle durumlarda konu oldukça iyi bir biçimde gözden geçirilmelidir. Konumuzu hem ahlak açısından hem de bilimsel açıdan ele alınmalıdır. Şimdi bu faktörlerin nasıl gözden geçirildiğine bir bakalım. Öncelikle gerçekçi olarak konuyu değerlendirmeli, sonra ahlak temeli üzerine oturtmalıyız.



Faktörler nelerdir?

Tüp bebek işleminde yalnızca anne adayının yumurtaları ile baba adayının spermleri kullanılmaktadır.

Aslında bu nokta önemlidir. Çünkü bazı uygulamalarda bazen gönüllü bir aday bulunur ve ondan alınan (yumurta ya da sperm) kullanılır. Böyle durumlar ahlak açısından oldukça sakıncalıdır. Çünkü bebek yüzde yüz aileye ait değildir ve genetik açıdan tam olarak aileyi yansıtmayacaktır. Bunun özellikle bir imanlı aile için ahlakı açıdan sakıncaları vardır.





Karı ve kocanın aile istemi


Birçok çocuksuz aile çocuk sahibi olmak, tam bir aile olmak istemektedirler. Çocuksuz bir ailenin çocuk sahibi olması en doğal bir hak midir? Yalnız bir aileye çocuk olmadan da tam bir aile oldukları kesin olarak öğretilmeli, anlatılmalıdır. Bu konuda bazı kültürlerde farklı yorumlar yapılsa da işin doğrusu budur. Özellikle Rab Mesih İsa’da imanlı bir karı koca Allah önünde evlenmiş kişiler olarak tam bir ailedir.



Eğer bu uygulamayı yapmamaları önerilirse sonuç ne olabilir?



Bu kişiler her şeyden daha çok bir çocuk sahibi olmayı mı istiyorlar, yoksa Allah’ın istemi ne ise onu yerine getirmeyi mi arzuluyorlar?



Bu konuda kendi aileleri nasıl düşünüyor?



Eğer bu uygulama başarısızlıkla sonuçlanırsa kendilerini nasıl hissedecekler?



Eğer bebek sakat olarak doğarsa ne olacak?



Böyle bir uygulamada böyle bir durumla karşılaşmaları söz konusu olabilir. Eğer aile sakat bir çocuğu kabul edemeyecekse daha işin başında böyle bir uygulamaya kalkışmamaları önerilmelidir.



Eğer uygulama başarısız olursa, çocuksuz olarak yaşayabilecek olgunluktalar mı?



Tıbbi konuda ne gibi güçlüklerle baş etmek zorunda kalacaklar?



Böyle bir durum kendilerine büyük bir stres oluşturacaktır. Acaba böyle bir stres altında kendilerini nasıl hissedecekler? Bu kadar büyük bir strese dayanabilecekler mi?



Eğer birden fazla bebek olursa ne olacaktır?



Bu da düşünülmesi gereken konulardan biridir. Acaba aile birden fazla bebeği kaldırabilecek bir biçimde hazırlıklı mıdır? Çünkü böyle bir müdahalede birden fazla bebek olma ihtimali de vardır. Çift gerçekten bunun şuurunda mıdır?



Eğer ek embryo (yumurta ve sperm) olacaksa, onlara ne olacak?



Varsa, eğer hepsi sahip olan çocuksuz aile için çocuklar olacaksa, kabul edilir. Ama başka bir çocuksuz çiftin kullanması kabul edilemez.



Evlat edinmek gibi başka bir seçenek üzerinde durmuşlar mıdır?



Birçok ülkede istenmeyen, annesi babası olmayan, kimsesiz, bakıma muhtaç, sıcak bir aile kucağına hasret çocuklar bulunmaktadır. Çocukları olmayan bir aile için bu çok güzel bir fırsat olduğu gibi, evlat edinilecek çocuk içinde çok büyük bir fırsattır. Bu konu böyle durumlarda büyük bir ciddiyetle düşünülmelidir.



b) Kutsal Kitab’ın bakışı açısından durumu, konuyu değerlendirin

Bu konuda ahlakı bir sonuca varabilmemiz için şimdi düşündüklerimizi Kutsal Kitab’a göre gözden geçirmemiz gerekmektedir. Bunun için İncil inancına göre konu değerlendirilmelidir. Bunu yaparken aşağıdaki örnek değerlendirilmelidir.



Kutsal Kitap ayetleri

Kutsal Kitap’ta tüp bebek konusunda bir yazıya rastlamak mümkün değildir. Kutsal Kitap ana rahmindeki yaşama, yaşama ilişkin konularda görüşlerini bildirmektedir.

Birçok bölüm çocuğun ana rahmindeki oluşumundan bahsetmektedir. Allah insanını daha ilk andan itibaren izlemekte ve yarattığı bu yeni yaşama büyük bir itina göstermektedir.[2]Allah öğretisine göre yaşayan bizler, Allah öğretisinin ışığında gelişen Allah’ın istediği ahlaka göre yaşama çok önem vermek zorundayız. Yaşamın her safhasına ayrı bir önem vermek ve titizlik göstermek durumundayız.

Aynı zamanda Kutsal Kitap çocukların birer armağan ve bereket olduğunu söylemektedir.[3] Mezmur 113:9’da Allah’ın kısır kadına çocuklar verip evinde oturtacağından bahsetmektedir. Allah böyle durumlarda olan insanlarını düşündüğünü belirtmektedir. Her şey Allah’ın görkemi içinde gizli bir sırdır. Ama her şey bir yana sahibimiz olan O’dur. O dilediğini yapacaktır. Yaşamın sahibi kendisidir.



İnanç kuralları

Bunlar Kutsal Kitap içinde yer alan temel prensiplerdir. Düşüncelerimizi ve hareketlerimizi bu prensipler yönlendirmektedir.

Yaradılış Doktrini: Yaratıcımız Allah, kendi yarattığı her şey üzerinde bize kahyalık görevi vermiştir. Bu insan yaşamının korunmasını da içermektedir. Bu nedenle yaptığımız her şeye dikkat etmemiz gerekmektedir. İnsan yaşamı başlangıç anından sonuna dek saygı gerektirmektedir.

İnsan Yaşamın Değeri: Allah benzeyişinde yaratılmasıdır.[4] Bu insan yaşamının herhangi bir yaşam gibi olmadığını göstermektedir. İnsan bir bakımdan Allah’ın bir yansımasıdır. Bu hiçbir yaşam biçimi üzerinde bu denli etken değildir. Çünkü insan Allah benzeyişinde yaratılmıştır.

Karar noktasına varış

Şimdi elimizde hem Kutsal Kitap’tan hem de yaşam gerçeklerinden yeterli etmenler bulunmaktadır. Bunların ışığında acaba tüp bebek edinmek Kutsal Kitab’a aykırı mıdır, değil midir? Eğer aykırı değilse o zaman inanlı ahlaksal sınırları zorlamadan bunları uygulayacaktır. Eğer aykırı ise Allah’ı hoşnut etme istemi içindeki samimi bir imanlı için bunu uygulamak söz konusu bile değildir.

Bir karar aşamasına gelmek oldukça önemli bir noktadır. Böyle bir kararın nedenini ve niçinini bilmek de önemlidir. Kararınız net olmalı ve karşı tarafa net olarak yansıtılmalıdır. İnsan yaşamının önemliliği İncil inancına göre tartışma götürmemektedir. O zaman verdiğiniz kararda insan yaşamına saygı ve önemi içerdiğine göre size danışan çiftlerin bunu temelde anlamalarını sağlamanız en önemli noktadır.





ÖZET




Burada seçtiğimiz örnek Kutsal Kitab’ın içinde yer almayan bir konuya aittir. Bu örneğe baktığımızda ilk bakışta bu gibi konularda Kutsal Kitab’a bakarak bir cevap bulamayacağımızı düşünebiliriz. Oysa insan yaşamı için Allah’ın istemini belirleyen birçok temel prensipler Kutsal Kitab’ın içinde bulunmaktadır. Bu temel prensipler göz önünde bulundurularak birçok çağdaş konu üzerindeki inanç sorularına cevaplar bulmak mümkündür. Eğer Kutsal Kitap’taki ana prensipler net olarak değerlendirilirse çağdaş anlamda karşılaştığımız ahlak sorunlarımız çözülmüş olacaktır.





* * *





[1]2. Ko. 10:45; Ef. 4:22-25; Kol. 3:12.



[2] Çık. 21:22-25; Eyu. 10:8-12; Mez. 139:13-17; Yşa. 49:5; Yer. 1:45.



[3] Mez. 127:35.



[4] Bu öğretişle ilgili açıklamaları görmek için “İnsan Yaşamına Saygı” 3. Bölüme bakın.





SONSÖZ


Modern dünyanın anlayışı ve kültürlerine göre, ahlak kuralları bazı standartların değiştirilmesi olarak algılanmaktadır. Bu standartlar kültürlerin ihtiyaçlarına ve arzularına göre değişmektedir. Yani bu bakış açısına göre hiçbir standardın sürekliliği söz konusu değildir.



Buna rağmen, bizim bu kitapta ele almaya çalıştığımız Kutsal Kitap kaynaklı Hıristiyan Ahlakı için aynı şeyi söylememiz mümkün değildir. Çünkü Kutsal Kitap’la belirlenmiş ilahi ahlak kuralları, kültürlere ve dünyanın gidişine göre değişen kurallar değildir. Hıristiyan, Allah’ın varlığına ve Allah’ın kendisini Kutsal Kitap’ta açıkladığına inanmaktadır. Allah’ın kendisini açıkladığı vahiy olan Kutsal Kitap, Allah’ın bizden yaşamamızı istediği birçok değişmez ahlak kuralını da içermektedir.

Kutsal Kitap’tan öğrendiğimiz hepimizin istisnasız olarak günahkar olduğumuzdur.[1] Bu kendi istem ve gücümüzle Allah’ı hoşnut edebilecek bir yaşam yaşayamayacağımız anlamına gelmektedir.[2] Günahlarımız için bir bedelin ödenmesi gerekmektedir. İşte bu nedenle Rab İsa Mesih, günahlarımıza bedel olmak üzere, Allah’ın günahsız Oğlu olarak dünyamıza gelmiştir. Bu fiziksel manada Allah’ın çocuk edinmesi anlamında değil, kendi Sözünün beden alması nedeni ile kendisine verilen unvan anlamındadır.[3] Eğer günahkar olduğumuzu kabul eder ve Rab İsa’nın haç üzerindeki ölümü ile günahlarımızın bağışlandığına inanır ve buna güvenirsek, Allah’ın kurtarışını gönenmiş oluruz.[4]

Bu nedenden ötürü, o andan sonra yaşamımız, kendi çıkarlarımızı düşünen bir yaşamdan, Allah’a şükran ve övgü sunan bir yaşama dönüşmektedir..Bu artık bizim için yepyeni bir yaşam demektir. Bu yaşamda, günlük yaşantımızda O’na tabi olmayı ve yaptığımız her şeyde, söylediğimiz ve düşündüğümüz her şeyde O’nu düşünmeyi isteriz. Bu dönüşüme yardımcı olması için, daha doğrusu bu dönüşümün tam olarak sağlanması için Rab’bimiz kendi Kutsal Ruh’unu bütün samimi imanlılara vermiştir.[5] Kutsal Ruh’un yardımı ile Allah’ı hoşnut edecek bir yaşam yaşayabilir, imanda sadık kalabilir ve Hepimiz için Allah’ın arzu ettiği mutluluk ve tatmini yaşamımıza getirebiliriz.[6]

Allah bizden nasıl bir yaşam sürmemizi istemektedir? Kutsal kitap bizim için Allah’ın sunduğu rehber kitaptır. Bize nasıl yaşayacağımız konusunda yön göstermektedir. Yeni bir bilgisayar aldığımızda her şeyden önce yanında verilen rehber kitaba bakarız. Allah bizim yaratıcımızdır. O bizim en iyi biçimde nasıl yaşayabileceğimizi bilmektedir. Eğer bizler O’nun sunduğu ahlak kurallarına göre yaşamlarımızı sürdürebilirsek, bizlerin kendisi için onur getiren kişiler olmamızı sağlamış olacaktır. Bu aynı zamanda O’nun bizi yaratışındaki gayesine ulaşması demektir. Böylelikle insan esas olması gereken kamil dereceye ulaşmış olacaktır. Zaten Allah insanını bu olgunluk seviyesine göre yaratmıştır.

Eğer biz Rab’bin rehber kitabına yüz çevirirsek, kullanım kılavuzunu nasıl okuyacağını bilmeyen bir bilgisayar kullanıcısı gibi oluruz. Hatta yanlış uygulamalarımızdan ötürü yepyeni bilgisayarımızı kullanılamaz bir hale de getirebiliriz.

Eğer bizler Rab’bin kitabına göre hareket etmiyorsak, o zaman, Allah’ın bizim için çizdiği o yüksek kapasiteye hiçbir zaman ulaşamayacağız. Eğer bizler O’nun yönlendirişini reddedersek, o zaman yaşamımızı ve başkalarının yaşamlarını mahvetme ihtimali ve tehlikesi ile karşı karşıya olacağız.

Hıristiyanlar Kutsal Kitap’la vahy edilmiş ahlak öğretilerinin insan yaşamı için en iyi olduğuna inanmalıdırlar. Bazen bu kuralları izlemek hiç de kolay değildir. Gerçekten bazen oldukça bağlayıcı oldukları gibi, belli bir disiplini de içerirler. Bütün bunlara rağmen Kutsal Ruh’un yardımı ile Allah’ın bizden istediği böyle bir yaşamı sürdürebiliriz:



“Hepimiz açılmış yüzle, Rab'bin yüceliğini aynada yansıtırcasına, bir yücelikten bir yüceliğe geçerek, aynı görünüme dönüştürülüyoruz. Ruh olan Rab'bin etkisidir bu.”

2. Ko. 3:18



Biz hiçbir zaman Allah’ın standartlarının çok zor, sıkıcı ve hoş olmadığını düşünmemeliyiz. O’nun standartlarını izlemek dopdolu, sevinçli ve günahtan özgür bir yaşamı beraberinde getirecektir. Yaşamın amacı, Rab’bin öğretişleri tam olarak izlendiğinde belirginleşecektir. Westminister İnanç Açıklaması insanın var oluş amacını: “Allah’ı yüceltmek ve O’ndan sonsuza dek tümüyle zevk almak” şeklinde açıklamaktadır.

Allah’ı hoşnut eden bir yaşam, O’na büyük sevinç getireceği gibi, bize de Allah’ın yarattığı ve olmasını istediği biçimde yaşamaktan ötürü, büyük bir yaşama sevinci getirecektir.

Kutsal Kitab’ın açıkladığı gibi yaşanabilecek en iyi yaşam, Allah’ın istemi ile uyum içinde olan yaşam biçimidir. Bu yaşam insanın günlük yaşam deneyimlerinde Allah’ın kutsal karakterini yansıtarak yaşamasıdır. Böyle bir yaşam, Allah’la olan birliktelikten güç alır ve hem yüreğin derinliklerinde hem de halk içinde nasıl ibadet etmesi gerektiğini çok iyi bilir. Böyle bir yaşam, Allah’a hoşnutluk getirdiği gibi çevredeki kişilere de büyük bir bereket getirecektir.

Hepimiz böyle bir yaşamı yaşamayı arzulayalım. Bunun dışındaki her şey Allah’ın bizim için arzuladığının dışındadır.

Bu kitabı yazan bizler de sizler gibi günahlı kişileriz ancak Mesih İsa’nın kanında ve kurtarışında, O’nun seçiminde Rab’bin kurtarışına mazhar olduk.Bu yüksek standartları sizlere ancak Kutsal Kitap standartları olarak yansıttık. Keşke kendi yaşantılarımızda yazdığımız her şeyi tamı tamamına yaşayabilseydik. Ama bizler Mesih İsa’da her gün değiştirilmekteyiz. Rab’bimizin amacı sevdiği ve kurtardığı bizleri kendi ahlakında yaşarken görmektir. Muhakkak bu gerçekleri, gerçek Allah ahlakını sizlere anlatırken bizlerde çok ama çok şeyler öğrendik. Kendi yaşamlarımızı yeniden gözden geçirdik. Rab’bimiz önünde diz çöküp yaptığımız günahlardan ötürü samimi ikrarlarda bulunduk.

Bu kitap, hem bizim, için hem sizin için yaşam boyu Rab’bin kelamını, ahlak standartlarını hatırlatıcı bir kitap olarak kalsın; ve bu kitabın içinde öğrendiklerimiz bizim için yalnız bilgi değil, Baba’nın biricik Sözü, Mesih İsa ile birlikte Kutsal Ruh’un yardımında yaşanan Allah yaşamı olsun.





Rev. Turgay Üçal


Derek Malcom





* * *



[1] Rom. 3:9-26; 5:12-14; Gal. 3:22



[2] Rom. 8:5-8



[3] Rom. 3:25; İbr. 9:23-10:18; 1. Yu. 2:2; 4:10



[4] Rom. 10:9-13



[5] Rom. 8:5-17; 2. Ko. 3:3; Gal. 5:16-25; 1. Yu. 3:24



[6] Rom. 8:26-27; 2. Ko. 1:21-22





KAYNAKÇALAR


İslam’da Ahlak, Osman Parzarlı, Remzi Kitapevi İstanbul 1980

Ethics in a Permissive Society, William Barclay, Collins, Glasgow 1971

An Introduction to Biblical Ethics, Robertson McQuilkin, Tyndale, Illinois 1995

Ethics for a Brave New World, JS & PD Feinberg, Crossway, Illinois 1993

Issues Facing Christians Today, John Stott, Marshall Pickering, London 1990

Christian Ethics, Norman Geisler, Apollos, Leicester 1989

Pastoral Ethics, David Atkinson, Lynx, Oxford 1994

New Christian Dictionary of Ethics & Pastoral Theology, IVP, Leicester 1995

Introduction to the New Testament, D Guthrie, Apollos, Leicester 1990

Towards Old Testament Ethics, WC Kaiser, Zondervan 1983

Living as the People of God, CJH Wright, IVP, Leicester 1983

A New Dictionary of Christian Ethics, T Wood, London 1993

Divorce and Re-marriage, A Cornes, Eerdmans, Michigan 1985

Commentary on Matthew, RT France, IVP, Leicester 1985

The Gospel of Mark, WL Lane, Eerdmans, Michigan 1974

Child Sexual Abuse, D Finkelhor & A Browne, Newbury Park, CA 1986

Living Ethically in the ‘90s, JK Anderson, Dallas 1990

Biblical Ethics (1st cilt) REO White, Paternoster 1979

Beyond Freedom and Dignity, BF Skinner, Alfred Knopf, New York, 1971

Situation Ethics, J Fletcher, Westminster Press, Philadelphia 1966

Cinselliğin İyileştirilmesi, Andrew Comiskey, Yeni Yaşam Yayıncılık, İstanbul 2000

Kararlarımız - Doğruyu Yanlıştan Ayıran Nedir?, E.W. Lutzer, Müjde Yayıncılık, İstanbul 1997

Büyük Serüven, S & H Poerta, Yeni Yaşam Yayıncılık, İstanbul 1999

Westminster Chatecism Türkçe REF





