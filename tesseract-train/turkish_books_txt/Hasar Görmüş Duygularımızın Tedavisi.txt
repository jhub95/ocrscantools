	 		 		İçindekiler



	Önsöz

	Yazarın Önsözü

	1. Hasar Görmüş 	Duygular

	2. Suçluluk, Lütuf ve 	Borç Toplama

	3. Yaralı 	İyileştirici

	4. Şeytan’ın En 	Ölümcül Silahı

	5. Kendimizi Küçük 	Görme Hissimizi Tedavi Etmek:Birinci Kısım

	6. Kendimizi Küçük 	Görme Hissimizi Tedavi Etmek: İkinci Kısım

	7. Kusursuzluk 	Kompleksinin Belirtileri

	8. Kusursuzluk Kompleksi 	İçin Tedavi Yöntemi

	9. Süper Siz Mi, Yoksa 	Gerçek Siz Mi?

	10. Moral Çöküntüsü 	Hakkında Yanlış ve Doğrular

	11. Moral Çöküntüsü 	ile Başa Çıkmak

	12. İyileşmiş 	Yardımcılar





Önsöz





Birkaç yıl önce anıların tedavisi konusu popüler olduğunda, bir psikiyatrist dostum bana, “David Seamands’ın kasetini dinle. Kısa ve öz, Kutsal Kitap’a1 uygun, bu konuda yazılan­lar içinde en anlaşılır olanı o,” dedi.

Dr. Seamands daha önceki düşüncelerini şimdi Kutsal Ki­tapsal teoloji, güvenilir ve sağlam bir psikoloji ve pratik sağduyuyu birleştiren bir kitapta toplamıştır. Yazar, öfke, suçluluk, moral bozukluğu, aşağılık kompleksi ve kusursuz­luk—o sürekli ve yaygın, “asla yeterince iyi olmadığımız” düşün­cesi hakkında yazmaktadır. Sonra da bizi üzerimizden ayrıl­mayan duygusal acının özüne götürüp içimizdeki karışık­lık ve hasar görmüş duygularımızdan nasıl kalıcı bir özgürlük sağlayabileceğimizi gösterir.

Bu kitapta fazlasıyla basit yanıtlar, dindar suçlamalar ve kafa karıştırıcı sözcüklerden uzak durulmaya özen gösterilmiştir. Bunların yerine Dr. Seamands, parlak bir nüktedanlık ve gerçek insanlar hakkındaki sıcak fıkralar serpiştirilmiş merha­met, sevecenlik ve anlayış dolu bir üslupla yazmakta­dır. Burada, Kutsal Kitap’tan gerçekleri verme ve sıkıntı dolu ve arayış içinde olan kişilere danışmanlık etme işini aynı rahat­lıkla yapan duyarlı bir din adamının şefkat dolu sözlerini buluyorsunuz.

David Seamands’ın birçok yeteneğine saygı duyduğum için kitabına büyük beklentilerle yaklaştım. Ve düş kırıklığına da uğramadım. Kitabını ilginç ve eğitici buldum, ayrıca bana kişisel olarak da yardımı oldu. Bunu izleyen sayfaları okuma­nızı hararetle önerme ayrıcalığına sahip olmak bana şeref vermektedir.





Gary R. Collins, Ph. D.

Profesör ve Başkan

Danışmanlık ve Psikoloji Bölümü

Trinity Evangelical Divinity School





Yazarın Önsözü





Din adamlığı yaptığım ilk yıllarda kilisenin normal etkinlik­leri aracılığıyla iki grup insana yardım edemediğimi gördüm. Bu insanların sorunları Kutsal Kitap’ın açıklanmasıyla, Me­sih’e bağlanmak, Kutsal Ruh’la dolmak, dua ya da dinsel törenlerle çözülmüyordu.

Birinci grup, Tanrı’nın gücüne güven eksikliği ve kendileri­nin yararsız oldukları duygularına kapılmıştı. Umutsuzca dua ettiklerinde, kişisel sorunlarına ilişkin duaları yanıtlanmıyor­muş gibi görünüyordu. Mesih İnanlıları’nın yaşamlarında uygulamaları gereken bütün disiplinleri yaşamlarına uygula­maya çalıştılarsa da bir sonuç alamadılar. Yenilgilerinin o aynı bozuk plağını çaldıkları süre boyunca pikabın iğnesi sık sık tekrarlanan duygusal kalıplara takılıyordu. Dua, verme ve inançlarını açıkça bildirme gibi şeyleri dışınsal olarak yerine getirmeyi sürdürdükçe daha çok düş kırıklığına uğru­yorlar ve ümitsizlikleri derinleşiyordu.

Diğer grubun ise işi sahtekârlığa döktüklerini gördüm. Bu kişiler içlerindeki duyguları bastırıyor ve ciddi bir sorunları olduğunu inkâr ediyorlardı, çünkü onların düşüncelerine göre, “Mesih İnanlıları’nın böyle sorunları olamaz”dı. Sorunlarıyla yüzyüze gelmek yerine onları Kutsal Kitap’tan ayetler, teolo­jik terimler ve gerçekçi olmayan sözlerle cilalayarak kapatma­ya çalışıyorlardı.

İnkâr edilen sorunlar içlerine gömüldü, ancak daha sonra her türlü hastalık, eksantriklikler, korkunç mutsuz evlilikler ve bazen de çocuklarının duygusal açıdan yıkımı olarak yeni­den ortaya çıkacaklardı.

Bütün bunları keşfettiğim sıralarda Tanrı bana sıradan hiz­metlerin bazı sorunları çözmeye asla yardımcı olmadıklarını gösterdi. Ve bana kendi kalbimi kişisel öz keşife ve evlili­ğim, çocuklarım ve yakın dostlarım aracılığıyla tedavi edici sevginin yeni derin boyutlarına açmama yardım etti.

Sonra Tanrı din görevimi, hasar görmüş duygular ve tedavi olmamış anılar için özel yardım ve dua içermesi için genişlet­memde bana yol gösterdi.

Bu konu üzerinde Tanrı’nın Kutsal Kitap’daki sözlerini bildirip öğretide bulundu­ğum, yol gösterdiğim ve kasetlerimin dağıtımını yaptığım yirmi yıl içinde, eskiden yenilgi içinde yaşayan ama artık duygusal takınaklardan özgür olmuş ve geçmişteki anıların kendilerini bıraktığı kötürümlükten iyileş­miş olan binlerce İnanlıdan mektuplar aldım.

Bu kitapta bu insanlardan bazılarıyla tanışacaksınız. Kendi­nize ya da tanıdığınız birine yabancı olmayan tutumlar ve duyguları okuyacaksınız.

Kitaptaki bazı kişiliklerin gerçek kişilere olan herhangi bir benzerliği tamamiyle kasıtlıdır. Bu kitaptaki kişilerin hepsi de gerçek ve şu anda yaşayan insanlardır; öyküleri kendileri­nin izniyle kullanılmıştır. İsimler ve yerler kişilerin gizliliği­ni korumak amacıyla değiştirilmişlerdir. Burada yazılı olanla­rın sizin yaşantınıza olan benzerliği bir rastlantı eseri gibi gelebilir ama aynı zamanda da kasıtlıdır. Çünkü çoğumuz aynı gereksinim ve özlemleri çekiyoruz.

Kitabımın, hasar görmüş duyguları tedavi etme, takınakları yok edip sahiplerini sağaltma ve kötürüm İnanlıları iyileşmiş yardımcılar haline getirmekte, Tanrı’nın yollarını anlamanızda size yardımcı olması için dua ediyorum.





David A. Seamands

Wilmore, Kentucky





Zayıflıklarımızı O aldı.

(İncil:Matta 8:17)





Bunun gibi, Ruh da güçsüzlüğümüzde bize yar­dım eder. Nasıl dua etmek gerektiğini bilmeyiz, ama Ruh’un kendisi, sözle anlatılmaz ahlarla bizim için ... Tanrı’nın isteğine göre Tan­rı’ya yalvarır.

(İncil:Romalılar 8:26,27)





1. Hasar Görmüş Duygular2





1966 yılında bir pazar akşamı, “Kutsal Ruh ve Hasar Gör­müş Duygularımızın Tedavisi” adlı bir konuşma yaptım. Bu benim bu konudaki ilk girişimimdi ve bu mesajı bana Tan­rı’nın verdiğinden emindim yoksa asla onu aktaracak cesareti bulamazdım. O akşam anılar ve hasar görmüş duygular hak­kında söylediklerim şimdi artık herkesçe bilinen şeyler. Ko­nuyu birçok kitapta bulabilirsiniz. Ancak o zaman herkes tarafından bilinmiyordu.

Konuşmayı yapmak için öne geldiğimde kalabalığa baktım ve sevgili Dr. Smith’i gördüm. Dr. Smith çocukluğumun önemli bir parçasıydı. Karım Helen ve ben şimdiki görevimi­ze atandığımızı ilk duyduğumuzda kafamızda bizi rahatsız eden birkaç ihtiyar yüz belirdi. Bunlardan biri de Dr. Smith’­ti, çünkü nasıl olup da ona yararlı olacak bir konuşma yapabi­leceğimi bilmiyordum. Ben gençken, yaptığı konuşmalarla ödümü koparırdı ve şimdi bile hâlâ onun yanındayken kendi­mi rahatsız hissediyordum.

O gece onu kalabalığın arasında görünce kalbim sanki dura­cak gibi oldu. Ama Tanrı’nın bana verdiğine inandığım mesajı aktarıp konuşmamı yaptım. Birçok kişi için harikulade geçen bir dua süresinin izlediği toplantının bitiminden sonra Dr. Smith yerinden kalkmadı. Oradaki insanlar için dua etmekle meşguldüm ve kafamın bir yerinde de onun gitmesi için dua ediyordum. Ama gitmedi. Sonunda yanıma gelip o taklit edilmez boğuk sesiyle, “David, seninle büronda görüşebilir miyim?” dedi.

Geçmişteki bütün o anılar canlandı ve içimdeki korkmuş küçük çocuk ihtiyar adamı izledi. Büromda otururken kendimi Sina dağındaki ateş ve dumanın önünde duran Musa gibi hissettim. Ancak Dr. Smith hakkında yanılmıştım—onun değiştiğine ihtimal vermemiştim. Onu yaşamının bir aşama­sında dondurmuş ve büyümesine izin vermemiştim.

Dr. Smith bana çok nazikçe, “David, daha önce hiç bunun gibi bir konuşma duymamıştım, ama sana bir şey söylemek istiyorum” dedi. Gözleri nemlendi. Uzun yıllar boyunca İsa’nın müjdesini duyurmaya çalışmak ve din adamlığı göre­vinde çok başarılı olmuş ve binlerce kişiyi İsa’ya kazandır­mıştı. Gerçekten de büyük bir insandı ama kendi hizmet yıllarına baktıkça dedi ki, “Her zaman hiç yardım edemedi­ğim bir grup insan vardı. İçten insanlardı. Çoğunun Kutsal Ruh’la dolu İnanlılar olduğuna inanıyorum. Ama sorunları vardı. Bu sorunları bana getirdiler ve ben onlara yardımcı olmaya çalıştım. Ancak ne kadar öğüt verirsem vereyim, ne kadar ayet okurlarsa okusunlar ya da dua ederlerse etsinler onlara bu sorunlarından kalıcı bir özgürlük getirmiyordu.”

Sonra da, “Ben hizmetim boyunca bu konuda hep suçluluk duygusu çektim. Ama sen sorunun tam üzerine bastın. Bu konu üzerinde dur, onu geliştir. Lütfen bu konu üzerinde konuşmalar yapmayı sürdür, çünkü sorunun çözümünü buldu­ğuna inanıyorum,” dedi. Gitmek üzere ayağa kalkıp da kendi­sine, “Teşekkürler, Doktor” derken benim gözlerim yaşlan­mıştı. Ama en çok da içimden, “Bu konuyu onayladığını bu sevgili adam aracılığıyla gösterdiğin için sana teşekkürler Tanrım,” diyordum.





Sorun

On beş yıl boyunca kasetlerim dünyanın her tarafında dağıtıl­dıkça aldığım mektuplar ve insanların kendi yaşamlarının bunlar aracılığıyla olumlu değişiklikler geçirdiğine dair tanık­lıkları, Kutsal Ruh tarafından daha derin bir tedaviye ve özel dualara gereksinimi olan bir başka sorunlar alemi olduğu konusundaki inançlarımı sağlamlaştırdı. Bir yanda günahları­mız, diğer yanda hastalıklarımızın arasında Kutsal Kitap’ın adına “zayıflıklar” dediği bir alan vardır.

Bunu doğadan alacağımız bir örnekle açıklayabiliriz. Eğer Amerika’nın en batısına giderseniz orada çok güzel dev seko­ya ağaçlarıyla Kaliforniya’ya özgü ve dünyanın en yüksek ağacı olan bir çeşit servi ağaçlarını görürsünüz. Parkların çoğunda doğa uzmanları size ağaçtan kestikleri bir kesitte ağacın yıldan yıla gelişmesinin nasıl olduğunu gösterebilirler. İşte bakın, bu halka korkunç bir kuraklık olan yılı temsil ediyor. Bunlar da çok yağmur yağan o iki yılın halkaları. Şurası ağaca yıldırım çarptığı yer. Bunlar normal geliştiği birkaç yıla ait halkalar. Şu halka, ağacı neredeyse yok eden orman yangınını gösteriyor. Şu da bitkileri mahveden hastalığı gösteren halka. Bütün bunlar ağacın kalbinde gömülüdür ve ağacın özgeçmişini yansıtır. Bizim için de aynı şey geçerlidir. Bizi koruyan kabuğun, o gizleyici ve koruyucu maskenin biraz altında yaşamlarımızın halkaları kayıtlıdır.

Bunlar, küçük bir çocuğun bir Noel sabahı aşağı koşup da Noel çorabının içinde yaramazlık yaptığından ötürü ailesinin kendisini cezalandırmak için oraya koyduğu kirli bir taş par­çasını bulduğu zamanki gibi çok eski acıların bıraktıkları izlerdir. Bu iz ona içten içe işlemiş ve insanlarla olan ilişkile­rinde her türlü zorluğa neden olmuştur.

Şurada yıllar önce ahırın arkasında ya da samanların arasın­da veya ormanda bir ağabeyin küçük kız kardeşini, seksin gizemleriyle diyemeyeceğim seksin yol açtığı üzüntülerle tanıştırmasının oluşturduğu o trajik lekenin bütün yaşamını çamurlamasının izi.

Ve şurada da anneyi öldürmek üzere olan alkolik bir baba­nın peşinden koşup sonra da kasap bıçağını almaya koşmanın o acı veri­ci, bastırılmış anısının baskısını görüyoruz. Bu tür yaralar o kadar uzun bir zamandır acıların içine gömülmüşler­dir ki anlatılmaz boyutlardaki acı ve öfkeye neden olurlar. Mesih’i kabul edip O’nun lütfuyla temizlenmek ya da duanın normal yararla­rı bu tür yara izlerine dokunmazlar.

Düşünce ve duygularımızın halkalarında, kayıt yerli yerinde durmaktadır; anılar kaydedilmiştir ve hepsi de canlıdırlar. Ve onlar bizim düşünce biçimlerimizi, duygularımızı ve ilişkile­rimizi çok derin bir biçimde etkilerler. Yaşama, Tanrı’ya, diğer insanlara ve kendimize bakış biçimimizi etkilerler.

Biz din adamları insanlara, yeniden doğuş ve Kutsal Ruh’la dolmanın bütün bu duygusal takınakların icabına bakacağı gibi yanlış bir izlenimi sık sık veririz. Ama böyle bir şey söz konusu değildir. İsa Mesih’le tanışmak gibi önemli ve sonsuz bir değer taşıyan bir deneyim, duygusal sağlığa giden kestir­me bir yol değildir. Ve kişilik sorunları için kestirme bir tedavi yoluysa hiç değildir.

Öncelikle bunu anlamamız, kendimize karşı merhametli olup Kutsal Ruh’un kendi acılarımız ve kafamızı karıştıran olaylar üzerinde özel bir tedavi için çalışabilmesine izin vermemiz için gereklidir. Bunu aynı zamanda, diğer insanları çok sert bir biçimde yargılamamak, onların kafalarımızı karıştıran ve çelişkili davranışları karşısında sabırlı olmak için de anla­mamız gerekir. Böylece bizim gibi İnanlı bir kardeşi haksız yere eleştirmemiş ve yargılamamış oluruz. Onlar yalancı, sahtekâr ya da ikiyüzlü insanlar değildirler. Sizler ve benim gibi acıları, yaraları olan ve şimdiki davranışlarını etkileyen yanlış programlamalardan geçmiş insanlardır.

Kurtuluşun bize hemen duygusal sağlık vermediğini anlamak kutsallık öğretisini anlamamızda da bizlere önemli bir şekilde yardım eder. Bir insanın sadece dışınsal davra­nışlarına bakıp ne derece İnanlı olduğunu bilebilmek imkân­sızdır.

Onları meyvalarından tanıyacağımız doğru değil midir? (İncil:Matta 7:16) Evet doğrudur, ama bu arada onları kökle­rinden anlayacağımız ve yargılamayacağımız da doğrudur. Şurada Bill’den daha ruhsal ve bir İnanlı olarak sorumlulukla­rının bilincinde görünen John var. Ama aslında John’un kök­lerini ve büyüdüğü iyi cins toprağı göz önünde bulundurursak Bill onun yanında aziz kalır. İsa Mesih’e gerçekten benzeme­ye çalışmakta John’dan daha çok ilerleme kaydetmiş olabilir. İnsanları yüzeysel olarak yargılamak ne kadar yanlış ve Mesih İnancı’na ne kadar aykırı bir tutumdur!

Bazıları sözlerime şöyle itiraz edebilirler: “Ne yapıyorsun? Standartları mı alçaltıyorsun? Takıntılarımızı iyileştirmekte Kutsal Ruh’un gücünü inkâr mı ediyorsun? Bizlere yaşamımı­zı, kalıtımımızı, anne-babamızı, öğretmenlerimizi, sevgilileri­mizi ya da eşimizi kendi yenilgi ve ihmallerimizden ötürü suçlayıp, sorumluluklarımızdan kaçma yolu mu vermeye çalışıyorsun? Havari Pavlus’un sözlerini kullanırsak: ‘Tanrı’ nın lütfu çoğalsın diye günah işlemeye devam mı edelim?’ (İncil:Romalılar 6:1).”

Ve ben de bu soruya Pavlus’un verdiği cevabı veririm, “Kesinlikle hayır!” Söylemek istediğim, yaşamlarımızın belirli kesimlerinin Kutsal Ruh tarafından özel bir tedavi görmeye ihtiyaç duyduğudur. Bu kesimler normal dua, disip­lin ve irade gücüne cevap vermediklerinden özel bir anlayışa, geçmişteki yanlış programlamaların aksini ve bazı şeyleri yeni baştan öğrenmeye ve kafalarımızın yenilenmesiyle yeni­den programlanarak değişmesine ihtiyaçları vardır. Ve bu da bir günde olup bitecek bir şey değildir.





İki Aşırı Uç

Bunları anlamak bizleri iki aşırı uçtan koruyacaktır. Bazı İnanlılar her hareket eden şeyi Şeytan zannederler! Yeni ya da toy İnanlılara şu nazik ancak sert hatırlatmayı yapmama izin verin. İnanlılar topluluğu yüzyıllar boyunca bir kişinin cine tutsak olduğunu bildirmek konusunda çok dikkatli davra­mıştır. Cine tutsak olmak diye bir şey vardır. Uzun yıllar süren hizmet hayatım boyunca çok ender olarak otoriteyi İsa’nın ismiyle elime alıp, kötü bir ruh olduğuna inandığımı o ruhun içinde bulunduğu kişiden atmak için Rab’­bin bana sinyal verdiğini hissetmişimdir. Ve bunu yerine getirmemin sonucu olarak da o kişilerin bu kötü ruhlardan kurtulup iyileştiğini görmüşümdür.

Ancak kötü ruhları cine tutulmuş birinden kovmak gibi bir işleme sadece çok dikkatli, daima duada olan, olgun, Kutsal Ruh’la dolu İnanlıların kalkışması gerekir. Toy İnanlıların kendilerinden hayali cinleri kovmaya çalışmasından ötürü büsbütün düş kırıklığına uğramış ve yıkılmış insanların kırık parçalarını bir araya koymak için danışmanlık odasında çok zamanımı vermişimdir.

Diğer aşırı uç ise, fazlasıyla basitleştirilmiş basmakalıp cevap­lar sendromu olan, “Kutsal Kitap’ını oku. Dua et. Daha inançlı ol. Eğer ruhsal bakımdan iyi durumda olsaydın böyle bir takıntın olmazdı. Hiçbir zaman moralin bozulmazdı. Hiç­bir zaman cinsel isteklerin ya da sorunların olmazdı,”dır.

Ancak bu tür şeyler söyleyen insanlar çok zalimce davran­maktadırlar. Acı içinde olan ve kökü duygusal olan bir sorun­la başarısızlıkla mücadele eden bir insanın üzerine daha çok ağırlıklar yüklemektedirler. O kişi bu konuda zaten suçluluk duymaktadır; başkaları böyle bir sorunu olduğu için ona kendini daha da kötü hissettirdiklerinde onun suçluluk duygu­sunu ve üzüntüsünü iki katına çıkartmaktadırlar.

Belki uçakta yemek yiyen adamın hikâyesini duymuşsunuz­dur. Kendisine daha önceden hazırlanıp sarılmış olan yemeği sunulduğunda, salatasının üzerinde kocaman bir hamam böce­ği olduğunu görmüş. Evine döndüğünde o havayolları şirketi­nin müdürüne çok kızgın bir mektup yazmış. Birkaç gün sonra müdürden özel ulak bir mektup gelmiş. Müdür çok özür dilemiş. “Bu bizde hiç olmayan bir durumdur, ama merak etmeyin. Uçtuğunuz uçağın tamamiyle ilaçlandığına dair sizi temin etmek istiyorum. Hatta bütün koltukları ve döşemeleri çıkarttık. Size o yemeği sunan hostesi disiplin kuruluna verdik ve işten bile atılması söz konusu. O uçağın hizmetten çıkarılmasını bile düşünüyoruz. Böyle bir şeyin yeniden olmayacağına dair sizi temin ederim. Bizimle birlikte uçmayı sürdüreceğinize güveniyorum.”

Adam mektuptan çok etkilenmişti, ta ki bir şeyin farkına varana dek. Bir rastlantı sonucu kendi yazdığı mektup müdü­rün yazdığı mektubun arkasına yapışmıştı. Kendi mektubuna baktığında altında, “Her zamanki hamam böceği mektubuyla yanıtlayın,” diyen bir not gördü.

İşte bizler de çoğu kez duygusal sorunlardan ötürü acı çeken insanları her zamanki hamam böceği mektubuyla yanıt­lıyoruz. Onları daha da çok düş kırıklığına uğratıp ümitsizliğe sürükleyen fazlasıyla basit ve basmakalıp yanıtlar veriyoruz.





Kanıt

Bu hasar görmüş duygulardan bazıları nelerdir? Bunlar arasında en sık görüneni çok derin bir değersizlik duygusudur, insanın içindeki o sürekli endişe, yetersizlik, aşağılık duygu­sudur. İnsanı içten içe yer ve şu sözleri yineler, “Ben hiçbir işe yaramam. Kimse beni asla sevemez. Yaptığım her şey yanlış.”

Böyle biri Mesih İnanlısı olduğunda ne olur? Kafasının bir kısmı Tanrı’nın sevgisine inanır, Tanrı’nın kendisini bağışla­dığını kabul eder ve bir süre huzur içinde olur. Sonra birden bire içindeki her şey ayağa kalkıp, “Hayır, bunlar hep yalan! Bunlara inanma! Dua etme! Yukarıda seni işitecek kimse yok. Kimse seninle gerçekten ilgilenmiyor. Endişelerini giderecek kimse yok. Tanrı nasıl olur da senin gibi birini sevip bağışla­yabilir? Sen fazlasıyla kötüsün!” der.

Ne olmuştur? İncil’in müjdesi hasar görmüş öz kişiliğe işlememiştir, oysa öz kişiliğin de İncil’in müjdesini duymaya ihtiyacı vardır. Tanrı’nın lütfunun kişinin içindeki yaralara doku­nup onları iyileştirmesi gerekir.

Sonra bir de başka türlü insanlar vardır, hissettikleri şeyler için daha iyi bir terim bulamadığımdan çektikleri sıkıntının adına kusursuzluk kompleksi diyeceğim. Bu duygu devamlı, “Hiçbir zaman gerektiği gibi başaramam. Hiçbir şeyi yeterin­ce iyi yapamam. Kendimi, diğer insanları ve Tanrı’yı hoşnut edemem,” der. Bu tür biri her zaman çalışır, çabalar içinde ne yapması gerektiğini kendisine söyleyen düşünceler tarafın­dan itelenir. “Şunu yapabilmeliyim. Bunu yapabilmeliyim. Daha iyi olmalıyım.” Her zaman tırmanmakta ama asla istedi­ği yere erişememektedir.

Böyle biri Mesih İnanlısı olduğunda ne olur? Yeterince trajik bir biçimde genellikle, kusursuzluk kompleksini Tan­rı’yla olan ilişkisine taşır. Şimdi Tanrı’yı uzun merdivenin üzerindeki kişi olarak görmektedir. Kendi kendine şöyle der: “Şimdi Tanrı’ya tırmanacağım. O’nun çocuğuyum ve O’nu hoşnut etmeyi her şeyden çok istiyorum.”

Bu yüzden çok çabalayarak parmakları kanayıp bacakları berelenene kadar basamak basamak tırmanmaya başlar. So­nunda en üste varır, ama bu sefer de Tanrı’nın üç basamak daha yukarı çıkmış olduğunu görür; bunun üzerine biraz daha fazla çabalamaya azmeder. Tırmanır ve çabalar, ama oraya vardığında Tanrı üç basamak daha yukarıya çıkmıştır.

Birkaç yıl önce bir din adamı dostumun karısı bize telefon ederek kocasının nevrasteni geçirdiğini ve gelip kendisiyle konuşup ona yardım etmemi istedi. Birlikte hastaneye gider­ken kocası hakkında konuşmaya başladı. “Bill’i hiç anlamıyo­rum. Sanki içinde kendisini rahat bırakmayan bir köle çalıştı­rıcısı var. Hiç kendini bırakıp rahatlayıp dinlenemiyor. Her zaman fazlasıyla çalışıyor. Yanında çalışanlar onu çok sever­ler ve onun için her şeyi yaparlar ama o buna izin vermez. Yıllardır bu şekilde çalışmayı sürdürüyor ve sonunda vücudu artık dayanamadı.”

Bill’i ziyaret etmeye başladım; konuşabilecek kadar iyileşti­ğinde bana evini ve çocukluğunu anlatmaya başladı. Bill büyürken anne-babasını memnun etmeyi çok istiyordu. Bazen sofrayı kurarak annesinin beğenisini kazanmaya çalışırdı. Ama annesi, “Bill, bıçakları yanlış yere koymuşsun,” derdi. Bunun üzerine Bill bıçakları doğru yere koyardı. “Şimdi de çatallar yanlış yerde,” derdi annesi. Ondan sonra salata tabak­ları bir sorun oluştururlardı. Annesini asla hoşnut edemezdi. Ne kadar uğraşırsa uğraşsın babasını da asla hoşnut edemez­di. Bir keresinde eve iyiler ve ortalar dolu bir karne getirdi. Babası karneye bakıp, “Bill, sanırım eğer uğraşırsan bütün notların iyi olabilir, değil mi?” dedi. Bunun üzerine çok çok çalıştı ve sonunda eve içinde sadece iyi notlar olan bir karne getirdi. Babası, “Ama Bill, eminim yeteri kadar çalışırsan bütün notların pekiyi olabilir” dedi. Bunun üzerine bir iki dönem çok çok çalıştı, çabaladı, sonunda bütün notları pekiyi oldu. O kadar heyecanlıydı ki; şimdi annesiyle babası muhak­kak ondan hoşnut olacaklardı. Eve koşarak gitti, çünkü bekle­yecek halde değildi. Babası karnesine baktı ve, “Ah bu öğret­menler. Çocuklara hep pekiyi veriyorlar,” dedi.

Bill bir din adamı olduğunda bütün yaptığı bir anne-babayı birkaç yüz tanesiyle değiş tokuş etmek olmuştu; topluluk, onun hoşnut olmayan anne-babası haline gelmişti. Ne yaparsa yapsın onları tatmin edemiyordu. Sonunda onaylanma ve kendini kanıtlama çabalarının ağırlığı altında çöktü.

“Tanrı ölüdür” felsefesini benimseyen teolojik ekol izleyi­cilerinden ünlü bir dinbilimci ile bir röportaj yapılı­yordu. Gazeteci sordu, “Tanrı derken neyi kastediyorsu­nuz?”

“Tanrı mı? Benim için Tanrı insanın içindeki o, ‘Bu yaptığın yeteri kadar iyi değil’ diyen sestir,” dedi.

Bu adam bize Tanrı hakkında fazla bir şey söylememekle beraber kendi hasar görmüş kişiliği hakkında çok şey söyle­miştir. Ve ben hasta insanların hasta teolojik kavramlar ortaya attıklarına inanıyorum. Bu kusursuzluk kompleksinin insanla­rın İnanlı yaşamında ne büyük yenilgilere uğramalarına neden olduğunu bir bilseniz. Hatta onları Tanrı’nın Krallığının dışın­da bile tutar.

Sonra bir de adına süper hassaslık dediğimiz başka bir hasar görmüş duygu daha vardır. Süper hassas kişi genellikle çok derinden incitilmiştir. Sevgi, onay ve şefkat görmek için insanlara uzanmış, ama bunların yerine bunların tam tersini almıştır ve içinde çok derin yaraların izleri vardır. Bazen diğer insanların görmediği şeyleri görür ve diğer insanların hissetmediği şeyleri hissetmeye yatkındır.

Bir gün sokakta yürürken süper hassas biri olan Charlie’nin bana doğru geldiğini gördüm. Ona genellikle çok ilgi gös­te­ririm ama o sabah çok meşguldüm bu yüzden sadece, “Mer­ha­ba Charlie, nasılsın?” deyip geçtim. Büroma döndüğümde toplu­luktan birisi bana telefon edip, “Charlie’ye kızgın mısın?” diye sordu.

“Hangi Charlie?”

“Canım, Charlie Olson tabii.”

“Hayır, tabii ki değilim, onu biraz önce sokakta gördüm,” dedim. Sonra birden bire aklıma Charlie’nin süper hassas biri olduğu ve benim kendisine her zaman verdiğim ilgi ve onayı vermediğimi hatırladım. Fazlasıyla hassas olduğundan ötürü futbol (Amerikan futbolu) maçlarına gitmeyi kesen adamın öyküsünü duydunuz mu? Takım ne zaman konuşmak için toplansa o, onların kendisi hakkında konuştuklarını sanı­yordu!

Süper hassas insanların sürekli onaylanmaya ihtiyaçları vardır. Onları asla yeteri kadar onaylayamazsınız. Ve bazen de hiç hassas değilmiş gibi görünürler. O kadar çok incitil­mişlerdir ki, bunu kendilerini katı ve güçlü göstererek hassas olduklarını gizlemeye çalışırlar. Öç almak ve diğerlerini incitmek isterler. Ve bu yüzden belki de bilmeden yaşamlarını diğer insanları itip kakarak, onları incitip onlara baskı yaparak geçirirler. İnsanları incitmek için para, otorite, mevki, seks ve hatta vaazleri bile kullanırlar. Bütün bunlar onların İnanlı yaşantılarını etkiler mi? Evet, hem de çok derinden.

Sonra bir de korkularla dolu insanlar vardır. Ve bu korkula­rın belki de en büyüğü başarısızlık korkusudur. Bu hasar görmüş insanlar, yaşam oyununu kaybedeceklerinden o kadar çok korkarlar ki, bunu engellemek için oyunun içine hiç girmemek, sadece yan tarafta oturup oyunu izlemek gibi basit bir kestirme yol bulmuşlardır. Durumu şöyle açıklarlar: “Oyunun kurallarını beğenmiyorum.” “Hakemi sevmiyorum.” “Top yeterince yuvarlak değil.” “Goller doğru atılmıyor.”

Birkaç yıl önce kullanılmış araba satılan bir yerdeki satıcıyla olan konuşmamı anımsıyorum. Beraberce vitrinden dışarı bakarken arabaların lastiklerini tekmeleyen bir adam gördük. Motor kapaklarını açıyor ve çamurluklara vuruyordu. Satıcı bıkkınlıkla şöyle dedi: “Şuradaki adama bakın. Lastik tekme­leyicilerinden biri işte. Bizim işimizin dertleri de böyleleridir. Buraya her zaman gelirler ama hiçbir zaman araba almazlar, çünkü karar veremezler. Şuradaki adama bir bakın. Lastikleri tekmeliyor. Sonra gelip lastiklerin çarpık olduğunu söyleye­cek. Motoru dinleyecek ve ‘Şu sesi duyuyor musu­nuz?’ diye­cek. Kimse o sesi duyamaz, ama o duyabilir. Her zaman bir yerde bir yanlışlık vardır. Seçmekten korkar; asla karar vere­mez, bu yüzden her zaman bir bahane bulur.”

Yaşam da lastik tekmeleyicilerle, başarısızlıktan, yanlış bir karar vermekten korkan insanlarla doludur. Böyle insanlar İnanlı olduklarında ne olur? İnanmak büyük bir rizikoya girmektir ve çok zordur. Karar vermek onları kahreder. İman onlara zor bir şeymiş gibi gelir. Diğer insanlara imanlarından ve İsa’dan söz etmek onlar için zordur. Kutsal Ruh’un arzula­rına göre hareket etmek ve Tanrı’ya tamamen kendini bırak­mak neredeyse büyük bir sarsıntıdır. Kendilerini disipline sokmak onlara zor gelir. Korku içindeki insanlar ah, eğerlerle yaşarlar: “Ah eğer şöyle olsaydı, ah eğer böyle olsaydı, o zaman her şey çok daha iyi olurdu.” Ancak bu ah, eğerler hiç gerçekleşmediklerinden başarmayı arzuladıkları şeyleri çoğunlukla asla başarmazlar. Korku içinde yaşayanlar yenik­ler ve karar veremeyenlerdir.

Seks konusunun tümü bütün bu diğerleriyle çok ayrılmaz bir biçimde karışmıştır, ama hakkında özel bir şeyler söyle­memizi gerektirir.

Havari Pavlus, Korintlilere ilk mektu­bunu yazdığında akla gelebilecek bütün sorunları ele almıştır ve ele aldıklarının bazılarıysa akla hayale gelmeyecek şeyler­di. Kavgalar, toplu­luk içi ayrılıklar, mahkemeler, mülk kav­gaları ve akraba ile zinadan fahişeliğe kadar çeşitli cinsel sorunlardan söz etmiş­tir. Evlilik öncesi ilişkiler, evlilik ilişki­leri ve evlilik sonrası ilişkilerden söz etmiştir. Dulluk, boşan­ma, etyemezlik, Rab’ bin Sofrasında (Komünyon masasında) sarhoş olmak, ruhsal dillerde konuşmak, ölüm ve cenaze törenleri, ve bağış top­lama konularında yazmıştır.

Ancak mektubunda, onların arasında “İsa Mesih ve O’nun çarmıha gerilmiş olmasından” başka bir şey bilmemeye kararlı olduğunu söylüyor (İncil:I Korintliler 2:2). Bunun anlamı, müjdemizin çok güncel konulara yer verdiği ve bizim sorunlarımızı ele aldığıdır. Pavlus’un mektuplarının çoğu cinsel sorunlar üzerine idi.

Bizler de disiplinsiz, Tanrı’nın kuralları­na aykırı ve cinsel şeyleri görüp işiterek yetiştirildiğimiz için bizler de çağdaş bir Korint’te yaşıyoruz. Toplumumuzda bireyin, kişiliği cinsellik alanda hiçbir hasar görmeden yetiş­kinliğe erişmesi çok zordur.

Yardım istemek için bana gelen birçok insanı düşünüyorum. Topluluğunda yaptığım konuşmayı duyup sonra benimle konuşmak için 1900 kilometrelik yolu arabayla gelen bir hanımı ve binanın etrafında arabasıyla on bir kez dönüp do­laştıktan sonra sonunda cesaretini toplayıp büroma gelen bir adamı hatırlıyorum. Bu insanların ikisi de gerçek İnanlılardı ve ikisinin de eşcinsellikle ilgili sorunu vardı.

Bir keresinde bir dizi konuşma yapmak için gittiğim uzak bir üniversitedeki genç bir kızı hatırlıyorum. Hâlâ neye benze­diğini bilemiyorum, çünkü arkası bana dönük, kafası palto­suna sarılı, köşede oturmuş hıçkırıyordu. Sonunda dedi ki, “Patlamadan önce bunu birisine söylemem gerekiyor.” Sonra yüzü hâlâ köşeye dönük bir vaziyette bana bugünlerde gittikçe sık işitmeye başladığımız bir öykü olan, babasının kendisine kızı gibi değil karısı gibi davrandığının üzücü öykü­sünü anlattı.

İyi niyetli ancak cahil anne-babalar ve din adamları tarafın­dan kendilerine bir sürü yanlış ve zararlı düşünceler aşılanan sayısız genç adam ve kadını düşünüyorum. Şimdi artık evle­necek halde değiller, korku, suçluluk duygusu ve utanç duy­madan yaşayabilecek evli insanlar olamayacak durumdalar. Hasar görmüşler mi dersiniz? Evet, hem de çok.

Müjde’nin duygusal bakımdan çeşitli hasarlar görmüş insan­lar için bir mesajı var mı acaba? Çünkü eğer hepsine bu şeylerden tedavi sunmuyorsa o zaman topluluklarımızın kapılarına birer kilit asmalı, Mesih İnanlı oyunu oynamaktan vazgeçmeli ve “iyi haberler”i yaymayı bırakmalıyız.





Tanrısal Tamirat

Tanrı bizi onarabilir mi? Evet, tabii ki! Pavlus, Roma’daki İnanlılara zayıflıklarımızda bize yardım eden Kutsal Ruh hakkında yazmıştır (İncil:Romalılar 8:26). Birçok çağdaş çeviride zayıflıklarımız sözcüğü yerine güçsüzlüğümüz ya da sakatlığımız sözcükleri kullanılmıştır. Yardım etme sözcüğü­nün bir anlamı da, bir hastabakıcının tedavi sürecinde yardım etmesi gibi tıbbidir. Kutsal Ruh tedavimizde bizim yoldaşımız ve yardımcımız olur.

Hasar görmüş duyguların tedavisinde bizim rolümüz nedir? Kutsal Ruh gerçekten de sorunlarımızda bizlere yardımcı olan tanrısal danışman ve doktordur. Sizin ve benim iyileşme sürecinde yapmamız gereken şey kesin olarak nedir?

Bu kitabın amacı size bunu göstermektir ve kitabı okudukça size yardımcı olacak bir sürü öneri bulacaksınız. Ancak şimdi sizlere hasar görmüş duygularınızın tedavisinde yardımcı olacak Kutsal Kitapsal genel önerileri sunmama izin verin. Bu önerilerin harfiyen ve sırasıyla uygulanmaya konulması tedaviniz için gereklidir.

1. Sorununuzla yüzyüze gelin. Kendinize karşı acımasızca dürüst olun ve içinizdeki duygular ne denli derin olursa olsun Tanrı’nın lütfu aracılığıyla o saklı korkunç çocukluk anısıyla yüzleşin. Onun gerçekliğini kabul edin ve bunu diğer bir insana da itiraf edin. Bazı sorunlar başkalarına itiraf edilme­den çözüle­mez. “. . . şifa bulmak için günahlarınızı bir­bi­rinize itiraf edin ve birbiriniz için dua edin” (İncil:Yakup 5:16). Bazı kişilerin derinden bir iyileşmeyi yaşayama­ma­larının nedeni, bu konuda birisiyle derin bir biçimde konuş­maktan korkmala­rıdır.

2. Durumdaki kendi sorumluluğunuzu kabul edin. Oysa siz şöyle söylüyorsunuz: “Ama bana karşı günah işlediler. Ben bir kurbanım. Başıma gelenleri bilmiyorsunuz.”

Evet, doğru. Öyle oldu. Ama bütün bunlara sizin tepkiniz ne oldu? Peki ya sizin nefret etmeyi ya da içerlemeyi öğrendi­ğiniz ya da gerçek olmayan bir dünyaya kaçarak kendisinden korunmaya çalıştığınız o gerçek ne olacak?

“Annemle babam bana cinsellik hakkında hiçbir şey anlat­madılar, ben de büyüyüp bu kötü dünyaya cahil ve bilgisiz olarak atıldım ve başım derde girdi,” diyebilirsiniz. İlk defa böyle oldu. Peki ya ikinci, üçüncü defalar—o zamanlar hata kimdeydi? Yaşam tezgâh ve mekikle yapılan karmaşık bir goblen kumaş gibidir. Kalıtım, çevre, anne-babalardan, öğret­menler, oyun arkadaşları ve yaşamın bütün engellerine kadar çocuklukta yaşanan her şey—tezgâhın bir ucundadırlar ve mekiği size uzatırlar. Ama mekiği tezgâhın diğer tarafına geçirenin kendiniz olduğunu hatırlayın. Ve bu hareketiniz, tepkilerinizle birlikte, yaşamınızın halısının motifini örmekte­dir. Davranışlarınızdan siz sorumlusunuz. Suçu herkese atma­yı bırakıp kendi sorumluluğunuzu üstleninceye dek hasar görmüş duygularınız asla iyileşemeyecektir.

3. Kendi kendinize iyileşmeyi isteyip istemediğinizi sorun. İsa da otuz sekiz yıldır hasta yatan adama aynı soruyu sordu (İncil:Yuhanna 5:6). Gerçekten iyileşmeyi istiyor musunuz, yoksa sadece sorununuzdan mı söz etmek istiyorsunuz? Soru­nunuzu diğer insanların size sempati göstermesi için kullan­mak mı istiyorsunuz? Topallaya topallaya yürümek için sadece bir koltuk değneği mi istiyorsunuz?

Sakat adam İsa’ya, “Ama kimse beni havuza koymuyor, ben girmeyi deniyorum ama hepsi benden önce giriyorlar,” dedi. Adam gerçekten iyileşmeyi isteyip istemediğini görmek için kalbinin derinliklerine bakmıyordu.

Bizler bazılarının “sorumluluktan kaçma” çağı dedikleri, herkesin kendi sorumluluğuyla yüz yüze gelecek yerde bir başkasını suçlamak istediği bir çağda yaşıyoruz. Kendi kendinize, “Gerçekten iyileşmeyi istiyor muyum? Sorundaki sorumlulu­ğumla yüz yüze gelmeye razı mıyım?” diye sorun.

4. Sorununuzda parmağı olan herkesi bağışlayın. Kişinin kendi sorumluluklarıyla yüz yüze gelmesiyle diğerlerini bağış­laması aslında aynı madeni paranın iki yüzüdür. Bazı insanla­rın karşılarındakini asla bağışlayamamalarının nedeni, eğer bağışlarlarsa son kozlarının da ellerinden gideceği ve artık suçu üzerine atacak kimsenin kalmayacağıdır. Sorumluluklarla karşı karşıya gelmekle bağışlamak neredeyse aynı iştir; bazı durumlar onların birbiri ardına yapılmasını gerektirir. İsa derinden bir bağışlama olmadıkça bu tedavinin mümkün olmadığını çok açık bir biçimde belirtmişti.

5. Kendinizi bağışlayın. Birçok İnanlı, “Evet, Tanrı’nın beni bağışladığını biliyorum ama ben kendimi asla bağışlaya­mam,” demektedir. Bu cümle çelişkili bir cümledir. İnsan nasıl olur da Tanrı’nın kendisini bağışladığına inandığı halde kendi kendini bağışlayamaz? Tanrı bizleri bağışladığında, günahlarımızı bağışlama ve unutma denizine gömer. Corrie Ten Boom’un dediği gibi, “Sonra da denizin kıyısına ‘Balık tutmak yasaktır’ yazan bir levha koyar.” Tanrı’nın bağışlayıp unuttuğu bir şeyi sizin tarayıp çıkarmaya hiçbir hakkınız yoktur. Tanrı onu geçmişe koymuştur. Anlaşılmaz bir gizem ve yüce bir bilgiyle günahlarınızı nasıl yapmışsa yapmış, unutmuştur. Kendi kendinizi bağışlayabilirsiniz.

6. Gerçek sorununuzun ne olduğunu ve nasıl dua etmeniz gerektiğini Kutsal Ruh’a sorun. Pavlus çoğu kez nasıl dua etmemiz gerektiğini bilmediğimizi söylemiştir (İncil:Romalı­lar 8:26). Ne var ki Kutsal Ruh bizim içimizde ve bizim aracılığımızla dua edip bizim için yakarır. Bazen de Kutsal Ruh bizlere bize gerçek sorunun ne olduğunu gösterecek bir insan danışman verir. Kutsal Ruh bunu bazen Tanrı’nın Sözü ya da bize gerçek sorunumuzun ne olduğunu anlatan yaşadığı­mız bir olay aracılığıyla yapabilir. Çünkü gerçek sorunumu­zun ne olduğunu ve nasıl dua edeceğimizi bilmemiz önemli­dir. Yakup, bazen yanlış şeyler için dua ettiğimiz için dua­ları­­mızın yanıtlanmadığını söyler (İncil:Yakup 4:3). Bir din adamı ya da bir danışmandan yardım istemeniz; sonra da o kişiyle birlikte Kutsal Ruh’a gerçek sorununuzun ne olduğunu sormanız gerekli olabilir.

Henry Ford ve Charlie Steinmetz’in öykülerini hatırlıyor musunuz? Steinmetz şekilsiz ve çirkin bir cüceydi, ancak elektrik alanında dünyanın en zeki kafalarından birine sahipti. Steinmetz, Dearborn, Michigan’da Henry Ford için büyük jeneratörler yapmıştı. Bir gün o jeneratörler bozuldu ve fabri­ka çalışamaz oldu. Sıradan teknisyenler ve tamirciler getirtti­ler ama bu kişiler jeneratörleri çalıştıramadılar. Para kaybedi­yorlardı. Ford sonunda Steinmetz’i çağırdı. Dâhi geldi, bir­kaç saat makinelerle oynadı, sonra da büyük Ford’un işlerinin yeniden yoluna girmesini sağlayan düğmeyi çevirdi.

Birkaç gün sonra Ford’a Steinmetz’den 10.000 dolarlık bir fatura geldi. Ford, zengin bir adam olduğu halde faturayı şöyle bir notla geri gönderdi: “Charlie, o motorları birkaç saat kurcalamanın bedeli olarak bu fatura biraz fazla kabarık değil mi?”

Steinmetz faturayı Ford’a geri yolladı. Bu kez üzerinde şöyle bir not vardı: “Motorları kurcalamanın bedeli olarak 10 dolar. Motorun neresini kurcalanacağını bilmenin bedeli olarak da 9.990 dolar. Toplam: 10.000 dolar.” Henry Ford faturayı ödedi.

Kutsal Ruh nerenin kurcalanacağını bilir. Bizler ne için dua etmemiz gerektiğini bilmiyoruz. Çoğu kez yanlış şeyler iste­diğimiz için dualarımız yanıtlanmıyor. Bu bölümleri okurken Kutsal Ruh’tan size kendiniz hakkında bilmeniz gereken şey­leri göstermesini ve dua ederken size yol göstermesini isteyi­niz.

“Şöyle ki, Göklerin Egemenliği, köleleriyle hesaplaşmak isteyen bir krala benzer. Kral hesap görmeye başladığın­da, kendisine on bin talant borcu olan bir köle getirilmiş. Kölenin ödeme gücü olmadı­ğından efendisi onun, karısının, çocukları­nın ve bütün malının satılıp borcun ödenmesini buyurmuş. Köle yere kapanıp efendisine, ‘Bana karşı sabırlı ol! Sana bütün borcumu öderim’ demiş. Efendisi köleye acımış, bor­cunu bağışlayıp onu salıvermiş.

“Ama köle çıkıp gitmiş, kendisine yüz dinar borcu olan bir başka köleye rastlamış. Onu yakalayıp, ‘Borcunu öde’ diyerek boğazına sarılmış. Bu köle yüzüstü yere kapanmış, ‘Bana karşı sabırlı ol! Sana borcumu öderim’ diye yalvarmış. Ama ilk köle bunu reddetmiş. Gitmiş, borcunu ödeyinceye dek kalmak üzere adamı zindana attırmış. Öteki köleler, olanları görünce çok üzülmüşler. Efendilerine gidip bütün olup biten­leri anlatmışlar.

“Bunun üzerine efendisi köleyi yanına çağırmış. ‘Ey kötü köle!’ demiş. ‘Bana yalvardığın için bütün borcunu bağışla­dım. Benim sana acıdığım gibi, senin de köle arkadaşına acıman gerekmez miydi?’ Bu öfkeyle efendisi, tüm borcunu ödeyinceye dek onu işkence­cilere teslim etmiş.

“Eğer her biriniz kardeşini yürekten bağışlamazsa, göksel Babam da size öyle davranacaktır.”

(İncil:Matta 18:23-35)





“Bize karşı suç işleyenleri bağışladığımız gibi, sen de bizim suçlarımızı bağışla.”

(İncil:Matta 6:12)





2. Suçluluk, Lütuf ve Borç Toplama





İsa bu benzetmeyle, bağışlama hakkındaki öğretilerini canlı renklerle ve stereo olarak sunmuştu. Bu benzetme ruhsal ve duygusal iyileşme konularında olağanüstü bir anlayışla dolu­dur. Bunun bizi şaşırtmaması gerekir. İsa yeryüzünde yaşa­mış insanlar arasında tamamiyle normal ve aklı başında olan tek insandı. Kutsal Kitap’ta bize insanın içinin en derin yerle­rinde bile ne olduğunu bildiği söylenmiştir. Bu yüzden O’nun gerçekleri ve öğretilerinin en etkin psikolojik gerçekleri içer­mesi, bizim için beklenen bir şey olmalıdır.





Benzetme

Kral hesaplarını yapmak istediğinde hizmetkârlarından biri­nin kendisine on milyon dolar gibi büyük bir borcu olduğunu gördü. İsa bu benzetmede çok büyük bir tutar kullanmıştır. Yahudiye, İdumeya, Samiriye, Celile ve Perea bölgelerinin ödediği yıllık verginin toplamı bile sadece 800.000 dolar tutarındaydı. Ancak borcun abartılmış büyüklüğü öyküde anlatılmak isteneni daha açık kılıyor. Kişinin Tanrı’ya ve diğer insanlara olan borcu o denli büyüktür ki bunu ödemek, günde birkaç kuruş kazanan bir işçinin on milyon dolar gibi büyük bir borcu ödeyecek para biriktirebilmesi kadar imkân­sızdır.

Hizmetkâr diz çöküp merhamet diledi. Yunanca’da mak­rothu­mason denilen özel bir merhamet istiyordu. İncil’de bu söz­cük her seferinde “zamanın uzatılması, bir gecikme” anla­mın­da kullanılmıştır. “Efendim, bana karşı sabırlı ol. Lütfen süreyi biraz uzat, hepsini ödeyeceğim. Bana biraz daha zaman tanı,” dedi.

Hizmetkârın bağışlanma anlayışıyla efendisinin bağışlama anlayışının farklı olduklarını görüyoruz. Efendisi ona karşı merhamet duyarak onun bütün borcunu bağışladı ve onu salıverdi.

Ancak aynı hizmetkâr efendisinin huzurundan ayrıldıktan sonra kendisi gibi hizmetkâr olan arkadaşlarından kendisine yirmi dolar borcu olan birini gördü. Onun boğazına sarılarak, “Bana olan borcunu öde,” dedi. Diğer hizmetkâr borcunu ödeyemeyince de ona hiç merhamet etmeyerek borcunu tama­men ödeyinceye kadar kalması üzere onu borçluların konuldu­ğu bir hapishaneye attırdı.

Efendisi bunu duyunca hizmetkârı çağırttırdı ve, “Bak, ben senin o büyük borcunu bağışladığım halde sen kendin gibi başka bir hizmetkâra böyle davranıyorsun,” dedi. Ve sonra da bütün borcunu ödeyinceye kadar orada kalması için o hizmetkârı hapse attırdı.

Bütün bunlar zaten yeterince kötü, ancak İsa’nın bundan sonraki cümlesi herkesi şoke ediyor. “Eğer her biriniz karde­şini yürekten bağışlamazsa, göksel Babam da size öyle davra­nacaktır.”

Bir dakika, İsa. Bize ne söylemeye çalışıyorsun? Bu dile getirdiklerin Cennetsel Baba’nın ne tür bir resmi oluyor söyle­sene? Acaba çeviride mi bir yanlışlık olmuş? Hayır, anlam çok açıktır. Tanrı, bağışlanmayan ve bağışlamayan kişilere karşı sert ve katı bir alacaklı gibi davranacaktır.

Bu da şişirilmiş paranın toplamı gibi bir abartma mı acaba? Yoksa kötülerin geleceğinden ve onların cezalandırılmasından mı söz ediyor? Bunları da içeriyor olabilir, ama İsa’nın sözle­rinin yerine gelmesini görmek için öbür dünyaya gitmeyi beklememiz gerekmez. Çünkü şimdi ve burada da suçluluk ve içerleme duyguları, bağışlanmamış ve bağışlamayan insan­ların yakasını bırakmazlar. Bu kişiler içlerinde her türlü çatışmanın kendilerine işkence ettiği bir hapishanede yaşarlar.





Zorunluluklar ve Borçlar

İsa’nın bu benzetmesinde insan ilişkileri canlandırılmıştır. Dünya, yaşamda bağışlama, lütuf ve sevgi olması için yaratıl­mıştır.

Bunlar için olan gereksinim, insanların doğasına konulmuş­tur. Bunlar insanlarla olan her ilişkimizde, vücutlarımızın her hücresinde vardırlar. Bizler lütuf, sevgi ve kabul edip kabul olunma için yaratılmışızdır.

Kutsal Kitap’taki günah tanımlarından biri de, “Tanrı’nın yasalarına karşı gelinmesi”dir. O yasalara karşı geldiğimizde bir bakıma onlara karşı borçlanıyoruz. İngilizcede zorunlu olmak (ought) ve borçlu olmak (owe) sözcükleri aynı kökten türemişlerdir. “Şunu yapmalıyım” ya da “Bunu yapmamalı­yım” demek, şunu ya da bunu yapmayı ya da yapmamayı “Tanrı’ya borçluyum” ya da “O kişiye borçluyum” demek gibidir.

Tanrı’nın yasaları hakkında geçerli olan şeyler, insanlarla olan ilişkilerimizde de geçerlidir. Birbirimize karşı bazı şey­leri yapmaya borçlu olduğumuzu ya da zorunlu olduğumu­zu hissederiz. Birisine karşı bir günah işlediğimizde çoğu kez, “Kendimi ona bir borcum varmış gibi hissediyorum” ya da “...‘nın bana bir özür borcu olduğunu düşünüyorum” deriz. Birisi hapisten çıktığında onun topluma olan borcunu ödemiş olduğunu düşünürüz.

İsa bizlere, “Bize karşı suç işleyenleri bağışladığımız gibi, sen de bizim suçlarımızı bağışla,” diye dua etmeyi öğrettiğin­de bu kavramı Rab’bin Duası’nın özüne koymuştur. Din adamları, danışmanlar ya da insanlarla bu şekilde yakından ilgili bir mesleğe sahip olanlar, bu borç sisteminin insan kişiliğine çok ilginç bir biçimde yerleştirildiğini bilirler. İçimiz­­de bir zorunluluk, bir borçlu olmak hissi, içimize konmuş olan otomatik bir borçları alıp verme mekanizması vardır. Yaptığımız yanlışlıkları düzeltmek, borcumuzu öde­mek ya da başka birisinin bize olan borcunu vermesini isteriz. Kendi kendimize kızarsak, “Bunun cezasını iyice ödemeliyim” deriz. Ya da birine karşı kızgınlık duyarsak, onun yaptık­larının cezasını ödemesi gerektiğini düşünürüz. Bu şekilde, kişilik içteki işkencecilere teslim edilir ve amansız bir süreç başlar. Bunlar, bu korkunç hapishanede borç toplayıcıları olarak çalı­şan gardiyanlardır.

Bazılarımız Los Angeles Rams’ın birkaç yıl önceki savunma dizilişini anımsarız. Yarım ton insan eti, karşı tarafı neredey­se gömdü. Onlara Dehşetli Dörtlü adını verdiler. İsa, bağış­lanmayan ve bağışlamayan kişilerin, suçluluk duygusu, içerle­me, çabalama ve endişe adlı Dehşetli Dörtlü’nün eline teslim edildiklerini söyler. Bu dörtlü, kişide stres, iç çatışma ve her türlü duygusal soruna neden olur.

Dr. David Belgum, bugün hastanelerde fiziksel hastalıklar­dan yatan insanların yüzde yetmiş beşinin hastalıklarının nedeninin duygusal olduğunu ve bu hastaların hastalıklarıyla kendi kendilerini cezalandırdıklarını; ve fiziksel arazlarının suçluluk duygularının istemsiz itirafları olabileceğini söyler (Guilt: Where Psychology and Religion Meet (=Suçluluk: Psikoloji ile Dinin Birleştiği Yer), Prentice-Hall, sayfa 54 ).





Duygusal Sorunların Nedenleri

Uzun yıllar önce muhafazakâr Mesih İnanları arasındaki duygusal sorunların çoğunun iki temel nedeninin şunlar oldu­ğu sonucuna vardım: Tanrı’nın kayıtsız şartsız lütuf ve bağış­lamasını anlayıp, kabul edip, yaşayamamak ve bu kayıtsız şartsız sevgi, bağışlama ve lütfu diğer insanlara verememek.

1. Bağışlanmayı kabul edememek. Çoğumuz o benzetmedeki hizmetkâr gibiyizdir. Efendisinin kendisine sunduğu şeyin ne olduğunu yanlış anladığı için sürenin uzatılması için yakardı. Ve ne oldu? Efendisi merhamet içinde ona istediğinin çok daha fazlasını, hayal ve dua edebileceğinden de fazlasını verdi; bütün borçlarını bağışlayıp onu salıverdi.

Ancak hizmetkâr efendisinin kendisine söylediklerini işitme­di. Efendisinin kendisine kendisinin ondan istemiş olduğu şeyi verdiğini sandı. Peki ya kendisi ne istemişti? Sabır ve sürenin uzatılmasını. “Efendim, lütfen mallarımı ipotek etme. Bana tanıdığın süreyi biraz daha uzat, söz veriyorum sana borcum olan her şeyi ödeyeceğim.” Gururu ve ahlaksal aptal­lığı içinde eğer yeteri kadar zamanı olursa 10.000.000 doları ödeyebileceğini sanıyordu. Ama efendisi merhamet edip bütün borcu bağışlamıştı. Borcun süresini uzatmak yerine borç kâğıdını yırttı. Onu geçersiz kıldı ve adamı borcundan ve hapse gitmek tehlikesinden kurtardı.

Zavallı hizmetkâr gerçekten de bu harika habere inanama­mıştı. Bunu kabul edemiyordu. Bunu yaşayamıyordu. Ve tadı­na varamıyordu. Hâlâ bir borçlu olarak borcun altında olduğunu ve biraz daha çalışıp, para biriktirip, borcunu öde­me­si için kendisine biraz daha zaman tanındığını düşünü­yordu. Borcunun bağışlandığının bilincine varmadığı için içerleme, suçluluk, çabalama ve endişe duygularından oluşan işkenceci­ler onun içinde işbaşı yaptılar. Hâlâ borçlu olduğunu düşün­düğü için hâlâ borcunu ödemesi gerektiğini ve başka­larından onların kendisine olan borçlarını toplaması gerek­tiğini düşü­nüyordu.

Çoğumuz da aynı o adam gibiyiz. Lütuf ilkesini okur, işitir ve ona inanırız. Ama buna uygun bir şekilde yaşama­yız. Lütfa kafamızda inanırız ama içimizin en derinliklerinde ve insanlarla olan ilişkilerimizde ona inanmayız. Lütuf kadar din­dar­ca kullandığımız bir sözcük daha yoktur. İnanç bildiri­lerimiz­de buna inandığımızı doğrular ve ilahilerimizde onu söyleriz. İman yoluyla lütufla kurtulmuş olmamızın Mesih İnancı’nı diğer dinlerden ayıran nokta olduğunu herkese söyleriz. An­cak bütün bunların hepsi kafa düzeyindedir. Lütuf İncil’inin iyi haberleri, duygularımızın düzeyine kadar işle­me­­miş, insan­larla olan ilişkilerimize erişmemiştir. “Lütuf ya da kayra, Tanrı’nın hak etmediğimiz armağanıdır” diye tanım­lamasını yaparız. Ancak bu duygularımızda, yaşamı­mızda var olan bir şey değildir. Yeterince ileriye gitmeyiz.

Lütuf sadece Tanrı’nın hak etmediğimiz armağanı olmakla kalmaz. Aynı zamanda kazanmadığımız ve asla ödeyemeyece­ğimiz bir şeydir. Lütfu göremeyip, bilemeyip, hissedeme­mek birçok İnanlıyı performansa, başarmaya ve çabalamaya yön­lendirir. Suçluluk duygularından kurtulmak isterler. Kefa­ret etmeye ve borçlarını ödemeye çalışırlar. Kutsal Kitap’tan bir bölüm daha fazla okurlar ve dua zamanlarını on dakika daha uzatırlar ve sonra çıkıp suçlu suçlu insanlara İsa’dan söz ederler. Ve sahip oldukları şey, çekin üzerinde yazılı ama nakite çevrilmemiş bir kurtuluştur.

İnanlıların çoğu, bir keresinde beni görmeye gelen genç rahip gibidirler. Karısı ve ailesi başta olmak üzere diğer insanlarla geçinmekte zorluk çeken bir insandı. Daha önce karısıyla özel olarak konuşmuştum; karısı çekici, sıcakkanlı, sevgi dolu, iyi bir insandı ve yaptığı işte de kocasını tamamen destekliyordu. Ama adam sürekli karısını eleştiriyor ve her suçu onun üzerine atıyordu. Karısının yaptığı her şeyin yanlış olduğunu düşünüyordu. Karısını iğneliyor, onunla alay edi­yor, ona emrediyor, karısı ona yaklaşmak istediğinde ondan kaçıyor, onun sevgi ve muhabbetini reddediyordu. Yavaş yavaş evliliğini mahvetmekte olduğunu anlamaya başladı.

Kilise toplantılarında fazlasıyla sert ve yargılayıcı konuşma­larıyla insanları üzdüğünün farkına vardı. Bunu yapabile­ceğinizi biliyor muydunuz? Kendi mutsuzluğu­nun acısını baş­ka insanlardan çıkarıyordu.

Sonunda çaresizlik içinde beni görmeye geldi. Konuşmamı­zın başlangıcında sorunları tam bir erkek gibi karşıladı: bütün sorunu karısının üzerine attı! Ama bir süre sonra dürüst oldu­ğunda konunun acı veren kökü gün ışığına çıktı.

Kore’de ordudayken iki haftalık bir dinlenme için Japon­ya’ya gönderilmişti. Tokyo sokaklarında yürürken kendini çok boş ve yalnız hissetmeye başlamıştı ve evini çok özle­mişti, bunun üzerine kendini tutamayıp birkaç kez bir fahi­şeyle birlikte oldu.

Bu konuda kendini asla bağışlayamamıştı. Tanrı’dan kendi­sini bağışlamasını istemiş ve kafasında da bağışlandığına inanmıştı. Ama kendini hâlâ suçlu hissediyor ve kendinden nefret ediyordu. Aynaya her bakışında gördüğü şeye dayana­mıyordu. Bunu kimseye söylememişti ve artık bu yük kendisi­ne fazla geliyordu.

Bütün o uzun yıllar boyunca sadakatle kendisini beklemiş olan nişanlısıyla evlenmek üzere yaşadığı kente dönünce içindeki duygusal çatışma kızışmıştı, çünkü hâlâ tamamen bağışlanmayı kabul edemiyordu. Kendisine ve nişanlısına yaptığından ötürü kendini affedemiyordu; bu yüzden onun kendisine özgürce sunduğu sevgi ve muhabbeti kabul edemi­yordu. Mutlu olmaya hakkı olmadığını düşünüyordu. Kendi kendine, “Karımdan zevk almaya hakkım yok. Hayatımın tadını çıkarmaya hakkım yok. Borcumu ödemeliyim,” diyor­du.

Dehşet verici işkenceciler içinde işbaşındaydılar, o da kendisini cezalandırmaya, acı çekmeye, bütün bu suçluluğuna bu şekilde kefaret etmeye çalışıyordu. Bunca senedir borç alacaklıları, içinde ölümcül işlerini yaparlarken bir hapishane hayatı yaşamıştı. A. W. Tozer’in söylediği gibi genç rahip, “pişmanlığın verdiği sürekli cezayı çekiyordu.”

Onun önce Tanrı, sonra karısı ve belki de en iyisi kendisi tarafından tamamen ve özgürce bağışlandığını görmek ne kadar güzeldi. Tabii ki bir İnanlıydı. Lütufa inanıyor hatta bu konuda vaazler veriyordu, ama Tanrı’nın bağışlamasını asla tamamen kabul etmemişti. Günahlarının cezasını bir borç senediyle ödemeye çalışıyordu. İçindeki suçluluk giderme ünitesiyle, kendi günahlarına kendisi kefaret etmek istiyordu.

Sizler kardeşleriniz olan diğer insanları kalplerinizden öz­gürce bağışlamazsanız Tanrı’nın da sizi bağışlaması söz konusu değildir. Ve bu kardeş sözcüğünün anlamının sadece başka birini kastettiği konusunda fazla dar görüşlü olup olma­dığımızı merak ediyorum. Ya bu bağışlanması gereken kardeş sizseniz ve kendi kendinizi bağışlamanız gerekiyorsa? Bunun sizi kapsamadığını mı düşünüyorsunuz? Rab bize düşmanları­mızı bağışlamamızı söyler. Ya siz kendi kendinizin en kötü düşmanıysanız? Düşman sözcüğü sizi de kapsamıyor mu? Ordudaki bu din adamının, başkalarını bağışlamanın kendisini de bağışlamayı içerdiğini anlaması gerekiyordu. Kendinize karşı kızgınlık ve içerleme, kendi kendinizi bağışlamayı red­det­me—bunlar diğer insanlar hedef alındığında yıkıcı olduğu kadar hedef kendiniz olduğunuzda sizin için de yıkıcıdırlar.

2. Bağışlamamak. Tanrı’nın lütuf ve bağışlamasını kabul edip almadığımızda diğer insanlara da kayıtsız şartsız sevgi, bağışlama ve lütuf veremiyoruz. Ve bu da insanlarla olan ilişkilerimizin bozulmasına neden oluyor. Kendimiz ve diğer insanlar arasında duygusal çatışmalara neden oluyor. Bağış­lanmamışlar bağışlamayanlardır ve bağışlamayanlar bağışla­namadıklarından kısır döngüyü tamamlarlar.

Bu benzetme çok üzücüdür. Tamamiyle bağışlandığını anla­yamayan hizmetkâr, efendisine olan aslında bağışlanmış borcunu ödeyebilmek için gidip kendisine borcu olan hizmet­kârlardan paralarını toplaması gerektiğini sanıyordu. Eve gidip büyük hesap defterini çıkartıp, “Bütün bu paraları topla­mam gerekiyor çünkü efendime borcumu ödeyeceğimi söyle­dim,” dedi. Ve ne oldu? Kendisine borcu olan hizmetkârlar arasından gördüğü ilkinin boğazına sarılıp, “Bana olan borcu­nu öde. O yirmi doları hemen ödemelisin,” dedi.

Düşünün bir kere. En sonunda borç senediyle kendisine biraz daha süre tanındığını sanıyordu. Öbür adama biraz daha zaman tanımak şöyle dursun, “Borcunu hemen öde, yoksa seni hapse attırırım,” dedi. Zavallı adam parası olmadığı için hapse atıldı. Bunun, insanlarla iyi ilişkiler içinde olmanın sağlıklı bir yolu olmadığı meydanda.

Kısır döngü daha da kısırlaşır. Kabul edilmeyenler kabul etmezler. Bağışlanmayanlar bağışlamazlar. Kendilerine kaba davranılanlar diğer insanlara kaba davranırlar. Lütfu kabul etmeyenler lütuf göstermezler. Hatta davranış­larının kesin bir şekilde nezaketsiz olduğu çok açıktır. Sonuç, duygusal çatışmalar ve bozulan ilişkilerdir.

Bunu, siz büyürken size acı çektiren anne-babanız, yardıma ihtiyacınız olduğunda size yardım etmek yerine sizinle alay edip sizi küçük düşüren kardeşleriniz, size kötülük eden bir arkadaşınız, sizi terkeden bir sevgiliniz, sizi sevmeye, sayma­ya, teselli etmeye ve size bakmaya söz verip de sürekli dırdır eden, her şeyden sizi sorumlu tutan ve size acı çektiren eşiniz gibi yaşamınızdaki özel kişilere nasıl uygulayabileceğinizi bir düşünün. . . Bütün bu insanlar size borçlu değiller mi?

Size sevgi, muhabbet, güvenlik ve onay borçlular, ama siz kendinizi borçlu ve suçlu, içerlemiş, güvensiz, endişeli hisset­tiğiniz ve kendinizi bağışlanmamış ve kabul edilemez biri olarak gördüğünüzden, siz de bağışlamayan ve kabul etmeyen biri oluyorsunuz. Lütfu almamış olduğunuzdan onu başkaları­na nasıl verebilirsiniz? Kendinizi acılar içinde hissettiğinizden siz de başkalarına acı veriyorsunuz. Gidip size acı ve dert veren şeyleri topluyorsunuz. Sizi üzen bütün bu insanlara, size olan borçlarını ödetmeniz gerekiyor. Siz bir dert toplayıcısısınız.





Borç İçindeki Evlilik

Evli insanların birçoğu, kendileri için sadece Tanrı’nın yapabi­leceği şeyleri yapması için Tanrı’ya izin vermezler. Sonra da diğer insanlar ve eşlerinden yapamayacakları şeyleri yapmala­rını isterler. Eğer bu konuda biraz çaba gösterirlerse erkekler iyi birer koca, kadınlarsa iyi birer eş olurlar. Ama tapınılacak küçük tanrılar olarak beş para etmezler. Zaten böyle olmaları Tanrı’nın ana planında olmayan bir şeydir. Ve nikâh günü eşlerin birbirlerine verdikleri “Yaşamın bütün koşullarında ve değişik olaylarında seni sevmeye, sana bak­maya ve seni aziz tutmaya söz veriyorum,” gibi o harikulade sözler, ancak kişinin kalbi Tanrı’nın sevgisi, lütfu ve ilgisiyle dolu olduğun­da gerçekleşmesi mümkün olan şeylerdir. Ancak bağışlanmış ve lütuf bulmuş ruhlar bu tür vaatleri yerine getirebilirler. Çoğunlukla kişi bu tür güzel sözleri söylediğin­de aslında söylemek istediği, “İçimde o kadar büyük gereksi­nimler, o kadar büyük boşluklar, ödenmesi gereken o kadar büyük borçlar var ki, sana içimdeki koskocaman boşluğu doldur­man ve bana bakman için bir fırsat tanıyacağım. Ne kadar harika bir insanım, değil mi?”dir.

Psikolog Larry Crabbe, bu davranış biçimini bir köpeğin üzerindeki keneye benzetir. Kene için köpeğin iyi bir hayat yaşayıp yaşamaması fazla önemli değildir; o sürekli alıp durur. Bazı evliliklerin sorunu, eşlerin ikisinin de alıcılar olması ve evliliğin de köpeği olmayan iki keneden oluşması­dır! İki alıcı var ama alacak bir şey yoktur.

Uzun yıllar önce bir çift beni görmeye geldi. On beş yıldır evliydiler. On beş yıldır oynanan evlilik pingpongu. Adam her pinglediğinde karısı da pongluyordu, ya da durum bunun tam tersi oluyordu. Oyunda saldırı ve savunma sırayla oynanı­yordu. Birlikte yavaş yavaş ve zorlukla konunun üzerinde konuştukça içlerinde birbirlerine karşı hissettikleri korkunç düş kırıklığı, incinme ve gerçek içerlemeyi ortaya çıkarabil­mek için bazı teolojik paket kâğıtlarını çıkartıp atmamız ge­rekti. Kadın kocasıyla onun ruhsal önderliği için evlenmiş­ti—üniversite kampusunda çok önemli biriydi. Disiplinli, sabır­lı, metin ve çok çalışkan birine benziyordu—Rab için gerçekten de çok şeyler başarabilecek biri gibi görünüyordu.

Evlendikten sonra kararsız, disiplinsiz, tembel ve her şeyi yarına atan bir tip olduğunda, karısının hissettiği şoku anlaya­bilirsiniz. Kadın kızgınlığından İsa’nın benzetmesindeki o hizmetkâr gibi onun boğazına sarılıp, “Beni kandırdın. Senin­le evlendiğimdeki bütün beklentilerimi yerine getirmeyi bana borçlusun,” diyordu. Onu kendisine borcu olan biri gibi görü­yordu. Dırdır edip, “Bana olan borcunu öde,” diye diye on beş yıl geçirmişti.

Ancak adam da karısını hoş, çekici, düzenli ve intizamlı bir kadın olarak gördüğü için onunla evlenmişti. Onun ev işlerin­de düzensiz, saçı, giyinişi ve görünüşü konularında dikkatsiz biri olduğunu keşfettiğindeki büyük düş kırıklığını hayal edebilirsiniz. Kandırıldığını düşünüyordu. “Sen de bana bun­ları borçlusun, çünkü flört ederken bana verdiğin söz buydu. Ben senin öyle biri olduğunu düşünüyordum. Sen de bana o sözleri verdin.” Ve bu yüzden karısının boğazına sarılıp alaycılığı ve iğneleyici sözleriyle, “Bana olan borcunu öde. Söz verdiklerini yapmadın,” diyordu.

On beş yıldır her ikisi de bir diğerinin değişmesini bekliyor­du. İnanlı olduğunu söyleyen insanların kişiler arası sorunları çok üzücüdür. Bizler borç alacaklıları, keder tahsildarları oluruz. Neden? Çünkü borcumuzun tamamen bağışlandığını, artık borcumuz olmadığını anlamayız. Tanrı borç senetlerimi­zi İsa’nın çarmıhı aracılığıyla yırtıp attığı halde hâlâ borcu­muzu ödemeye çalışıyoruz.

Bir danışmanlık konferansında borç tahsili konusunda ko­nuştuktan sonra tam çıkıyordum ki bir anne gelip bana, “Şim­diye kadar hiç farkına varmadım, ama son on sekiz yıldır ben de çocuklarıma söylediklerinizin aynısını yapıyorum. Onları kayıtsız şartsız sevecek yerde borç tahsil etmeye çalışıyorum, onlardan bana olan borçlarını ödemelerini istiyorum,” dedi. Ve bu tutumun çocuklarda ne kadar takınaklar yarattığını bir bilseniz.





Üç Test

Kendiniz dahil bağışlamanız gereken biri olup olmadığını görmek için benimle birlikte üç test yapar mısınız?

1. İlk önce, içerleme testi vardır. Kendisine içerlediğiniz ve hiç affedemediğiniz biri var mı? Bunlar anne-baba, kız veya erkek kardeş, sevgili, eş, çalışma arkadaşı, çocukluğu­nuzda size kötü bir şey yapan biri, okuldaki bir öğretmen, ya da büyürken sizi cinsel yönden taciz eden biri olabilirler.

2. Sorumluluk testi biraz daha hüner isteyen bir testtir. Kişiye, “Ah, eğer Mary, Joe veya Pete, annemle babam, karım, çocuklarım, yaşam ve Tanrı eğer bana olan borçlarını ödeselerdi, bugün böylesine kötü bir durumda bulunmazdım. Bu kadar çok kişilik sorunum olmazdı. Eğer bana olan borç­larını ödeselerdi ben de efendime olan borcumu ödeyebilir­dim,” gibi şeyler söyletir.

Ben de uzun seneler suçu başkasına atma suçunu işledim. Hataya düştüğüm, yanlış yaptığım ve insanları düş kırıklığına uğrattığım her seferinde içimde, “Üzülme David. Senin hatan değildi. Eğer durum şöyle şöyle olsaydı her şey daha iyi olurdu,” diyen bir ses işitirdim.

Kendi hata ve ihmallerinizden ötürü sorumluluğu kendi üzerinize alıyor musunuz, yoksa her seferinde, “Beni onlar böyle yaptılar. O buna neden oldu” diyen kayıtlı bir bant mı var? Birçok durumda birisini bağışlamak ve sorumluluğu kendi üzerine almak aynı madeni paranın iki yüzüdür ve ancak birlikte yapılabilirler.

3. Hatırlatma ve tepki testi gerçekten de ustacadır. Birisine, o kişi size başka birini anımsattığı için tepki gösterdiğiniz oluyor mu? Belki fazlasıyla disiplin düşkünü olan babanızı size anımsattığı için kocanızın çocuklarınızı disiplin etme yöntemlerinden hoşlanmıyorsunuzdur? Ve bu da bir çatışma­ya yol açmaktadır. Komşunuzdan hoşlanmıyor, ya da bir çalışma arkadaşınıza biraz öfke ve içerleme ile cevap veriyor­sunuzdur. Neden? Çünkü başka birini hiçbir zaman gerçekten bağışlamamışsınızdır. Ve size geçmişteki o bağışlanmamış kişiyi anımsatan şeylere olan tepkiniz, bu yeni insana karşı içinizde bir içerleme doğmasına neden olur.





Borçlarınız Hakkında Ne Yapmalısınız?

Geçmişimizdeki bütün o incinmelerle şimdi başa çıkabilmek için Kutsal Kitap’a dayalı bir yöntem vardır. Tanrı’nın yolu bağışlama ve içerlemeden vazgeçmeyi de fazlasıyla aşıp geçer. Tanrı geçmişinizdeki günahlar, ihmaller ve incinmeleri alıp onları değiştirmek için Kendi sevgi dolu amaçlarını onla­rın etrafına sarar.

Bunun en büyük örneği Çarmıhtır. Tanrı orada insanların bakış açısından en kötü adaletsizlik olan şeyi alıp, insanlığın görüp bilebileceği en mükemmel armağana, İsa Mesih’in ölümüyle insanlara sunulan kurtuluş armağanına dönüştürdü.

Bunun insansal bir örneğini ağabeyleri tarafından kendisine çok kötü ve zalimce davranılan Yusuf’un yaşamında görüyo­ruz. Daha sonra Yusuf Mısır’ın yöneticisi olup da ağabeyleri onun önünde yere kapandıklarında, Yusuf onlardan kendisine olan borçlarını ödemelerini istemedi ve onlara kötü davranma­dı. Kafası onların kendisine olan borçlarını ödemeleri konu­suyla dolu değildi. Bunun yerine, onların kendi kendilerini bağışlamakta zorluk çekeceklerini bildiğinden, “Korkmayın, ben Tanrı’nın yerinde miyim? Siz benim için kötü şeyler planladınız ama Tanrı bugün olduğu gibi yapsın diye birçok ulusları yaşatmak için iyilik olarak düşündü,” dedi (Tevrat: Tekvin 50:19,20).

Sizler borçsuz yaşayan bir İnanlılar toplumuna mı aitsiniz? Evliliğiniz borç tahsilsiz bir evlilik mi? Ya aileniz? Her İnan­lılar topluluğu, sevildiğimiz için birbirimizi sevdiğimiz borç­suz bir toplum olmalıdır. Kabul edildiğimiz için kabul ettiği­miz bir yer olmalıdır. Ödeme sınırımızı fazlasıyla aşıp birik­tirdiğimiz borçların senedini yırtan Efendimizi görmekten ötürü sahip olduğumuz sevinçten ve bize karşı lütufla davra­nıldığından ötürü birbirimize karşı lütufla davrandığımız bir yer olmalıdır. Borç senedimiz yırtılmıştır. Tanrı onu yırtmış­tır. Tanrı ona biraz daha ekleyip, “Sana borcunu ödemen için biraz daha zaman tanıyorum,” demez.

Ve Tanrı bizleri özgür kıldığı için bizler de diğer insanları özgür kılıp lütuf ve sevginin harekete geçmesini sağlarız. Havari Pavlus bunu dokuz sözcükle özetlemiştir: “Birbirinizi sevmekten başka hiç kimseye bir şey borçlu olmayın,” (İncil: Romalılar 13:8).

Aynı şeyi İsa da şu şekilde söylemiştir: “Karşılıksız aldı­nız, karşılıksız verin,” (İncil:Matta 10:8).





Gökleri aşmış olan büyük başkâhinimiz Tanrı’nın Oğ­lu İsa varken, açıkça benimsediğimiz inanca sım­sıkı sarılalım. Çün­kü zayıflıklarımıza duygusal yön­den ortak olamayan değil, tersine her alanda bizim gibi denenmiş, ama günah işlememiş bir başkâhinimiz vardır. Bu nedenle merhamete ermek ve gerektiğinde bize yardım edecek lütfa kavuşmak için Tan­rı’nın lütuf tahtına cesaretle yaklaşalım.

Yeryüzünde olduğu günlerde Mesih, kendisini ölüm­den kurtaracak güçte olan Tanrı’ya büyük fer­yat ve gözyaşlarıyla dua ve yakarışlarda bulunmuş ve Tanrı korkusu nedeniyle işitilmişti. Oğul olduğu halde, çektiği elemlerden söz dinle­meyi öğrendi. Yetkin kılınmış olarak Tanrı tarafından Melki­sedek düzenine göre başkâhin atanan Mesih, sözünü din­le­yen­lerin hepsi için sonsuz kurtuluş kaynağı olmuş­tur.

(İncil:İbraniler 4:14-16; 5:7-9)





3. Yaralı İyileştirici





İncil:İbraniler 4:15’i olumlu bir cümle olarak yazmak iste­seydik şöyle yazardık: “Çünkü zayıflıklarımıza duygusal yönden ortak bir başkâhinimiz vardır.” Eski Antlaşma’da zayıflık sözcüğünün kâhinler tarafından sunulan kurbanlarla ilgili olduğunu görüyoruz. Zayıflık ilk anlamıyla fiziksel bir leke demekti. İnsan ya da hayvanda görülen bir kusurdu. Eğer birinin kusuru, zayıflığı varsa Harun’un kâhin ailesinden bile gelse kâhin olamazdı. Zayıflığı onu Tanrı’nın kutsal huzuruna çıkmaktan diskalifiye ediyordu (Tevrat:Levililer 21:16-24). Aynı şekilde Tanrı’ya sunulan kurbanların da “lekesiz” olmaları gerekiyordu. Tevrat’ın Levililer bölümün­deki birçok ayet, lekeli olan hiçbir hayvanın Tanrı’ya sunula­mayacağını çok açık bir biçimde anlatır. Hem sunu hem de sunan lekesiz olmalı ve zayıf olmamalıydı.

İncil’de zayıflık sözcüğünün simgesel kullanımını görmeye başlıyoruz. Bu bir mecaz, bir söz sanatıdır. İncil’de zayıflık sözcüğü eski Yunanca'da “kuvvet” anlamına gelen sthenos’un olumsuz halidir. Bir sözcüğün önüne a harfi konulduğunda bu harf onu olumsuz yapar. Theist Tanrı’ya inanan biri anla­mındadır; bu sözcüğün önüne bir a harfi konulduğunda sözcük ateist, yani Tanrıya inanmayan biri anlamına gelir. “Kuvvet” anlamına gelen sthenos sözcüğünün önüne bir a harfi koyarsak zayıflığı anlatan kök sözcük olan astheneia ortaya çıkar. Anlamı, kuvvetsizlik, zayıflık, hastalık, sakatlıktır.

Bu sözcüğün İncil’de sadece fiziksel anlamda kullanı­lması nadirdir. Sözcük İncil’de kafasal, ahlaksal ve duygusal zayıf­lık, kuvvetsizlik anlamında kullanılır. Zayıflıklar kendi başla­rına günah oluşturmazlar ama günaha olan direncimizi azaltır­lar. İncil’de zayıflıklar, insan doğasındaki bazen bizim hiçbir bilinçli katkımız olmadan bizi günaha yatkın kılan etkenlerdir. İncil’in İbraniler kısmı, Tevrat’taki Levililer kısmına İncil’ in bütün diğer bölümlerinden daha çok benzer ve Levililer’de taslağı çizilen kurban sisteminin Başkâhinimiz olan İsa Me­sih’te kusursuzluğa erdiğini gösterir. Bu kusursuzluğa erme, kâhinlerin zayıflıkları için de geçerlidir. Eski Antlaşma’daki kâhinlerin de zayıflıkları vardı, çünkü insan olarak onlar da bütün insanların ortak doğasına sahiptiler. Bu yüzden kâhin kurbanları sunduğunda bunu halkı için bir sunu olarak yapma­nın yanı sıra kendi kusurlarını kapatmak için de yapıyordu. Ve kendisinin zayıflıkları olduğu için ulusunun zayıflıklarını anlayabilir ve onlara karşı daha merhametli ve şefkatli olabi­lirdi. Bir kâhin olarak daha anlayışlı olabilirdi. Çünkü kendi­sinde de hepimizi ayartıp günaha yatkın kılan iç zayıflıklar mevcuttu.

İncil’deki İbraniler kısmının yazarı bu resmi, Başkâhini­miz ve Aracımız olan Rabbimiz İsa Mesih için kullanmıştır. İsa hiçbir zaman günah işlemediği, Eski Antlaşma’daki kâhin­ler gibi asla günaha teslim olmadığı için Kendisi için asla bir kurban sunması gerekmiyordu. Ancak günah tarafından ayar­tılmaya çalışıldığı ve her konuda bizim gibi denendiği için, zayıflıklarımızı duygusal yönden anlayan yüce bir Başkâhi­nimiz vardır.

Eğer sadece zayıflıklarımız olduğu gerçeğini anlasaydı bile bu bizler için yeterli olurdu. Ama size daha iyi haberlerim var. O, zayıflıklarımızı duygusal yönden de anlar—sa­dece sakatlıklarımızı, zayıflıklarımızı, duygusal takıntıları­mızı ve içimiz­deki çatışmaları değil, bunların kişiye verdiği acıyı da anlar. Düş kırıklıklarımızı, endişelerimizi, moralman çökün­tü­le­rimizi, duygusal yaralarımızı, terkedil­miş­lik, yalnızlık, tek başına kalmışlık ve reddedilmişlik duygularımızı anlar. Zayıf­lıklarımıza duygusal yönden ortak olan İsa, zayıflık­larımız ve sakatlıklarımızla birlikte yer alan o dehşet verici duygular dizilerinin hepsini yaşamıştır.

Böyle bir şeyin kanıtı var mıdır? İncil:İbraniler bölümünün yazarı zayıflıklarımızın sonucu olarak neler hissettiğimizi İsa’nın anladığını göstermek için hangi kaynaktan yararlan­mıştır? “Yeryüzünde olduğu günlerde Mesih,” yani İsa Me­sih insan olarak yeryüzündeyken, “dua ve yakarışlarda bulun­muştur” (İncil:İbraniler 5:7). Bu güzel ve dingin bir sessiz saat miydi? Hayır, hiç de. “Kendisini ölümden kurtaracak güçte olan Tanrı’ya büyük feryat ve gözyaşlarıyla dua ve yakarışlarda bulunmuş ve Tanrı korkusu nedeniyle işitilmişti. Oğul olduğu halde, çektiği elemlerden söz dinlemeyi öğren­di,” (İncil:İbraniler 5:7,8).

Bu da bizi Getsemani denilen acı çekilen yere, Rab’bimizin çarmıhına şöyle dermişcesine götürüyor: “İsa orada bütün acıları çekti. İsa, gözyaşları ve ağlamanın ne olduğunu bilir. Tanrı’ya yüksek sesle hıçkırarak dua etmenin ne olduğunu bilir. Kendisini neredeyse paramparça eden duygularla güreş­ti. Bunları biliyor. Bunları yaşadı ve bunları sizinle birlikte hisse­debi­liyor. Sizinle birlikte acı çekiyor.”

Tanrı olan İsa’nın insan şeklinde vücut bulması için kullanı­lan sözcüklerden en büyüğü, “İmmanuel”dir. İmmanuel’in anlamı, “Tanrı bizimle”dir. Tanrı bütün bunlarda bizimle beraberdir. Daha da iyisi Tanrı bunları daha önce Kendisi de yaşadığı için bunların içinde olmanın nasıl bir şey olduğunu bilir ve bunları bizimle birlikte hisseder. Bu yüzden cesaretle O’na gelebilir, güvenle O’na yaklaşabiliriz. Tanrı bize, “Ken­di­nizi suçlu hissederek gelebilirsiniz,” ya da “Utanarak gele­bilirsi­niz,” demez. Hiçbir zaman kendinizi, Böylesine bir moral çöküntüsü yaşadığım için bende bir bozukluk var. Ben ruhsal biri değilim şeklinde hissetmeniz gerekmez. Bunlar, çoğu kez biz İnanlıların birbirimize kendimizi böyle hissettirdiğimiz zalimce yollardır ve Kutsal Kitap’ta böyle bir şey yoktur.

Çocuklarından sadece iyi şeyler işitmesi gereken nevrozlu bir anne ya da babanın huzuruna gelmiyoruz. “ŞŞŞ, kendini böyle hissetme; kendini böyle hissetmek yanlış bir şeydir. Ağlama. Eğer ağlamaya devam edersen, sana seni gerçekten ağlatacak bir şey veririm,” diyen bir babanın huzuruna çıkmı­yoruz.

Duygularımızı anlayan ve bizleri bu duyguları Kendisiyle paylaşmaya davet eden bir Cennetsel Baba’ya geliyoruz. Bu nedenle merhamete ermek ve gerektiğinde bize yardım edecek kayraya kavuşmak için Tanrı’nın lütuf tahtına cesaretle yakla­şalım. Bağışlanmaya ihtiyacımız olduğunda ve günahlarımız­dan ötürü suçluluk çektiğimizde O’na gelebiliriz. Ve zayıflık­larımızın bize hissettirdiği şeylerden ötürü kendimizi yıkılmış ve büyük acılar içinde hissettiğimizde de O’na gelebiliriz.





Bahçe

Bizi Tedavi Eden olmanın Kurtarıcımız’a neye mal olduğunu anlamak için, İncil’in ilk dört kısmında, Zebur:Mezmurlar’da ve Tevrat:Yeşaya kitabında gösterildiği gibi O’nunla birlikte çektiği acı, ıstırap ve elemde yürümeliyiz.

Şimdi benimle birlikte Getsemani Bahçesi’ne gelin. Kurta­rıcı­­mız’a, “İmanuel” (=Tanrı bizimle) olmanın nelere mal olduğunu keşfedin. O’nun dualarını dinleyin. Onları sanki ilk kez işiti­yormuşcasına duyabiliyor musunuz? İsa, “Keder­len­meye ve ağır bir sıkıntı duymaya başlamıştı. Onlara, ‘Canım ölüm derecesinde kederli,’ dedi” (İncil:Matta 26:37,38).

Bir dakika, İsa. Ne dedin? “Canım ölüm derecesinde keder­li” mi? O sefil saatte duygularının sana verdiği acının, sana Kendini ölmeyi istetecek kadar yoğun olduğunu mu söylemek istiyorsun? Artık yaşamayı istemeyecek derecede moralman çöktüğümde beni anladığını mı söylemek istiyorsun, ya Rab?

Zebur’da adına Terkedilme Mezmurları denilen Mezmurlar’ dan 22’ye bakalım: “Su gibi döküldüm ve bütün kemiklerim oynaklarından çıktı: Yüreğim balmumu gibi; içimde eriyor. . . Kuvvetim çömlek parçası gibi kurudu; dilim çenelerime yapıştı; ve beni ölüm toprağına koydun,” (Zebur:Mezmurlar 22:14,15).

Zebur:Mezmurlar 69 bunlardan bir başkasıdır: “Kurtar beni, ey Tanrı; çünkü sular canıma kadar girdi,” (ayet 1). “Derin sulara girdim ve seller üzerimden aşıyor,” (ayet 2). “Ağla­maktan yoruldum,” (ayet 3). “İftira ve kınamaları kalbimi kırdı; dertliyim: bana acıyan birini aradım ama bir tane bile bulamadım; beni teselli edecek kişiler aradım ama bir tane bile bulamadım,” (ayet 20).

İsa, “Petrus, demek benimle birlikte bir saat uyanık kalama­dınız!” dedi (İncil:Matta 26:40). Üç kez dostlarından Kendisi ile birlikte uyanık kalmalarını istedi ama nafile. Sonunda, “Öğrencilerin hepsi O’nu bırakıp kaçtı,” (İncil:Matta 26:56).

Eğer korkunç yalnızlıklarla ya da sürekli bir boşluk duygu­suyla mücadele etmiş, ya da en karanlık moral çöküntülerini yaşamışsanız, kendinizi bu kadar kötü hissettiğiniz zamanlar­da yapılması en zor şeyin dua etmek olduğunu bilirsiniz, çünkü Tanrı’nın varlığını yanınızda hissetmezsiniz. Size, Tanrı’nın bildiği, anladığı ve zayıflığınıza duygusal bakımdan ortak olduğuna dair güvence vermek istiyorum. Bütün duygu­larınızı paylaşır, çünkü O da onları yaşamıştır.





Duruşma

O’nu insanların Kendisini yalan yere suçlamalarını dinlediği duruşmaya kadar izleyin. Sizi de hiç yalan yere suçladıkları oldu mu? Böyle bir şeyin verdiği acıyı biliyor musunuz? “İsa’nın yüzüne tükürüp O’nu yumrukladılar. Bazıları da O’nu tokatladı,” (İncil:Matta 26:67). “O’nunla alay edip O’nu dövdüler,” (İncil:Luka 22:63).

Çoğu kez derin bir yara almış, öfke veya acı içindeki insan­larla konuştuğumda bana taş gibi hareketsiz bir şekilde duy­gularını belli etmeden bakarlar. Ancak, “Anılarınızdaki en kötü şey nedir? Size en çok hangi anı acı veriyor?” diye sorarak konuyu biraz daha eşelediğimde bir değişiklik olur. Başlangıçta sadece bir belirti, sonra gözler yaşlarla dolmaya başlar; gözyaşları yanaklardan aşağıya akar ve çok geçmeden kuvvetli, iri yarı adamlar bile acı ve öfke ile titremeye başlar­lar.

“Ne olduğunu biliyorum. Hatırlıyorum. Babam bana kızıp kafama vurduğundaydı. Annem bana tokat attığındaydı.” İnsan kişiliği için yüze atılan bir tokattan daha yıkıcı bir şey yoktur. İnsanı çok fena alçaltır, küçültür ve şahsiyetsizleşti­rir. Kişiliğimizdeki çok temel bir şeyleri alıp götürür.

Ama yaralı İyileştiricimiz anlar. İnsanın kafasına vurulma­sının ve yüzüne tokat atılmasının nasıl bir şey olduğunu bilir. Duygularımız, o acıdan ötürü içinizde yükselen duygular O’na erişip dokunurlar. Sizi ilgilendiren sorunları hisseder. Onları iyileştirmek ister. Sizin duygularınızdan ötürü öfkeli olmadı­ğını bilmenizi ister. O sizi anlar.





Çarmıh

Çarmıhın kendisine gelene dek ilerlemeyi sürdürelim. “Tan­rı’nın Oğluysan çarmıhtan in,” diyerek O’nunla alay edip başlarını salladılar (İncil:Matta 27:40). O’nunla alay ettiler, O’na sövüp saydılar ve hakaret ettiler. Alay etmek, kafa salla­mak, küçümsemek, sövüp saymak, hakaret etmek—bütün bunlar bize 13-19 yaşlarında olduğumuz sıralarda çektiğimiz büyüme sancılarını ve bizi inciten, bizi küçük düşüren olayla­rı akla getirir. Bir adam, lise hayatının çoğu kez o kadar sarsıntılı bir deneyim olduğuna inanmıştır ki, Is There Life After High School? (Liseden Sonra Yaşam Var Mıdır?) adlı bir kitap yazmıştır.

Yetişkinlerin büyüme çağındaki anıları arasından anlattıkları acı dolu deneyimlerin ses ve görüntüleri beni hayrete düşür­mektedir. Sesler çoğu kişinin kafasına, "Ha-ha-ha-ha-ha-ha” ya da “Geri zekâlı,” “Şişko,” “Hantal,” “Sivilce Surat,” “Sivilce­li,” gibi isimleri taşıyan küçük düşürücü sesler olarak gelir­ler. Yoksa sizinki bunlar değildi de o büyük, kalın göz­lükleri­niz, ya da çarpık dişlerinize takılan teller miydi? Nokta nokta olarak bırakılan yerleri siz doldurun. Çocukların birbir­lerine yaptıkları zalimlikler yaşamın bir parçasıdır.

İsa, bir arkadaşınız sizi reddettiğinde, sevgiliniz sizi terket­tiğinde, bütün grup sizinle alay ettiğinde kendinizi nasıl his­settiğinizi bilir. Eski Antlaşma peygamberlerinden Yeşaya’nın sözlerini kullanırsak, “Ne biçimi ne de güzelliği vardı; göste­rişi de yoktu ki Kendisine bakınca gönlümüz O’nu çeksin. Hor görüldü, insanlar tarafından reddedildi; acıları tanımış elemler Adamı ve insanların Kendisinden yüzlerini örttükleri bir adam gibi hor görüldü ve biz O’nu saymadık,” (Tevrat:Ye­şaya 53:2-3).

Evet, O acıları tanımış bir elemler adamıydı. Eğer acı ve ıstırap çekiyorsanız, O da sizinle birlikte bunu hissedebilir. Eşi ölmüş ya da boşanmış birisi için yalnız olmanın, bir parçanızın sizden koparılıp alındığını hissetmenin ne olduğunu anlar.

Araştırmalar, vücut, kafa ve duygular için en büyük iki stres kaynağının eşin ölmesi ve boşanma olduğunu göstermişlerdir. Bazı bakımlardan boşanma daha da kötüdür. Eşin ölmesi, çok acı veren bir şey olduğu halde, temiz bir yara olabilir. Boşan­ma çoğu kez acı ile zonklayan, kirli, mikrop kapmış bir yara bırakır. Çocuk ya da çocuklarını tek başına yetiştirmeye çalışan bir anne ya da baba aynı anda hem karı hem koca, hem anne hem baba olmaya çalışırken İsa anlayışla oradadır. Ama artık dua bile edemediğimizde—bütün zayıflıklarımı­zın en kötü duygusunu bilir mi? Peki, ya kendimizi Tanrı’nın Kendisi tarafından terkedilmiş ve bir tarafa atılmış hissettiği­mizde? Havarilerin İnanç Bildirisi, “İsa cehenneme indi,” der. Mesih çarmıhta asılıyken gökler bile kardeşçe olmak bir yana, sanki sert ve madeni olmuşlardı. O, yaşayanlar diyarın­dan kesilip alındığında korkutucu bir biçimde sağırlaşmışlar­dı. Son ıstırabında yardım için bağırdığında bir yanıt alama­mıştı. “Tanrım, Tanrım, beni niçin bıraktın? Kurtuluşumdan, iniltimin sözlerinden niçin uzaktasın? Ey Allahım, gündüz çağırıyorum fakat cevap vermiyorsun,” (Zebur:Mezmurlar 22:1,2). Tanrı terkedilmişliğin ağlamasını anlar. Zayıflıkları­mızın verdiği duyguları bilir.

Eski inanç bildirilerindeki gibi, Mesih’in cehenneme indiğini söylemek, İsa Mesih’in sizin ve benim kendimizi en reddedil­miş, en terkedilmiş, en çökük hissedebileceğimiz zamanlarda­ki korku, endişe ve bizi titreten düşüncelerin her birine girdi­ği demektir. Bu, O’nun önüne getiremeyeceğimiz bir tek duy­gu­nun bile olmadığı anlamına gelir.

O’na kendimizi suçlu hissederek ve utanç içinde gelmemiz gerekmez. O’nun sadece bizim duygularımızı anladığını değil aynı zamanda bizi iyileştirmek istediğini de bilerek, cesaretle ve güven içinde O’na yaklaşmamız gerekir. Ve O bizleri yalnız bırakmamıştır, çünkü Kutsal Ruh zayıflıklarımızda bize yardım eder (İncil:Romalılar 8:26). İsa Mesih’in insan dene­yimi şimdi zayıflıklarımızda bize yardım eden ve aynı zaman­da da onların iyileşmesi için çaba gösteren Kutsal Ruh’un varlığıyla bizimle birliktedir.

Genç, güzel, hayat dolu ve atletik bir kız olan Joni Eareck­son bir gün göle daldığında bir kayaya çarptı. Sonuç felçti ve şimdi Joni’nin elleri ve ayakları tutmuyor. Dişlerinin arasına sıkıştırdığı bir fırça ile resimler yapıyor. Yazdığı kitap ve yaşamını konu alan film aracılığıyla İsa için yaptığı tanıklık dünyaca duyul­du.3

Joni bir gece kendisini öldürebilmek için bir arkadaşından kendisine bazı ilaçlar vermesi için yalvardığında ne kadar çaresiz bir durumda olduğunun farkına vardı. Arkadaşı ilaçla­rı vermeyi reddedince, “Kendi kendime ölemiyorum bile!” diye düşündü. Yaşam ilk önceleri Joni için bir cehennemdi. Acı, öfke, acılık ve duygusal acı ruhunu sarsıyordu. Aslında fizik­sel acıyı hissedemiyorduysa da sinirlerine bir şeyler batıyor gibiydi ve bunlar sinirlerini mahvediyorlardı. Bu, üç yıl bo­yunca devam etti.

Sonra bir gece Joni’de onu şimdi olduğu gibi güzel ve pırıl pırıl bir İnanlı yapan dramatik bir değişiklik başladı. En iyi arkadaşı Cindy, yatağının yanında oturmuş ona moral verme­nin bir yolunu arıyordu. Söyledikleri Kutsal Ruh tarafından verilmiş olmalı çünkü birden bire, “Joni, İsa senin kendini nasıl hissettiğini biliyor. Felçli olan bir tek sen değilsin. İsa da felç olmuştu,” dedi.

Joni, ona bakıp, “Cindy, neler söylüyorsun?” diye sordu.

“Bu doğru. Bu doğru Joni. Hatırlasana, çarmıha çivilenmiş­ti. Sırtı senin sırtının bazen ağrıdığı gibi dayaklardan ağrıyor­du. Ah, herhalde kıpırdayabilmeyi, durduğu pozisyonu değiş­tirmeyi, ağırlığını vücuduna daha eşit bir şekilde dağıtmayı çok istiyor ama kıpırdayamıyordu. Joni, O senin kendini nasıl hissettiğini biliyor.”

Cindy’nin sözleri Joni’yi kavramıştı ve bu onun için bir başlangıç olmuştu. Bunu daha önce hiç düşünmemişti. Tan­rı’nın Oğlu onun vücudunu mahveden ağrıları hissetmişti. Tanrı’nın Oğlu onun hissettiği çaresizlik duygusunu biliyordu. Joni daha sonra şöyle dedi: “Tanrı birden bire hayret verici bir biçimde bana yakın olmaya başladı. Arkadaşlarımın ve ailemin bana gösterdikleri sevginin ne büyük bir fark yarattı­ğını görmüştüm. Tanrı’nın da beni sevdiğini anlamaya başla­dım.” (Where Is God When It Hurts? [Acı Çektiğimde Tanrı Nere­dedir?], Philip Yancey, Zondervan, sayfa 118-119).

İnanlılar olarak, İsa günahlarımızın bedelini çarmıhta ödedi­ği için sık sık Tanrı’ya teşekkür ederiz. Bir şeyi daha hatırla­mamız gerekir. İsa, insanlığımızı üzerine almakla ve özellikle de o çarmıhta duygularımızı tüm kapsamıyla üzerine aldı. Ve zayıflıklarımızın duygusallığına ortak oldu ki, biz bu duygulara tek başımıza katlanmak zorunda kalmayalım.

Geleneksel bir ruhsal folk şarkısı olan, “Lone­some Val­ley”nin (Yalnız Vadi) sözleri şöyledir:

İsa bu yalnız vadide yürüdü,

Kendi kendine yürümesi gerekti;

Kimse O’nun yerinde orada yürüyemezdi,

Kendi kendine yürümesi gerekti,





Sen de gidip sıkıntına katlanmalısın,

Ona kendi kendine katlanman gerek;

Kimse ona senin için katlanamaz,

Ona kendi kendine katlanman gerek.





Ama geçenlerde Erna Moorman, şarkıyı Kutsal Kitap’ın mesajıyla çok daha uyum içine sokan bir dörtlüğü ekleyince çok sevindim.

“Biz de yalnız vadimizde yürürken,

Orada tek başımıza yürümeyiz;

Çünkü Tanrı bizimle yürümesi için Oğlu’nu göndermiştir,

O yolu tek başımıza yürümeyiz.”

(Hymns for the Family of God [Tanrı’nın Ailesi İçin İlahi­ler], Paragon Associates, s. 217)

“Zayıflıklarımızın ken­disi için anlaşılmaz olduğu süper insan olan bir kâhinimiz yoktur, bütün deneyimlerimizi O da dolu dolu yaşamıştır” (İncil:İbraniler 4:15, Philips çevirisi). Bize iyileşmemiz ve umudumuz için güvence veren de budur. Tanrı’nın sadece bildiği ve bizimle ilgilendiğinden de öte bizi tamamen anlama­sı hasar görmüş duygularımız için iyileştirici etkenlerin en büyüğüdür.





Son olarak Rab’de ve O’nun üstün gücüyle güçlenin. İblis’in hilelerine karşı durabilmek için Tanrı’nın sağladığı bütün silah­ları kuşanın. Çünkü savaşımız insanlara karşı değil, kötülüğün göksel yerlerdeki ruhsal ordularına, yönetimlere, hüküm­ranlıklara, bu karanlık dünyanın güçlerine karşı­dır... Her türlü dua ve yalvarışla, her zaman Ruh’ta dua edin. Bu amaçla, tüm kutsallar için yalvarışta bulunarak tam bir adanmışlıkla uyanık durun.

(İncil:Efesliler 6:10-12, 18)





Öyle ki, Şeytan’ın oyununa gelmeyelim. Çünkü onun düzen­le­rini bilmez değiliz.

(İncil:2.Korintliler 2:11)





4. Şeytan’ın En Ölümcül Silahı





Şeytan’ın Kutsal Kitap’ta tanımı popüler tanımdan farklıdır. Kutsal Kitap’taki Şeytan, çizgi romanlardaki boynuzlu, kuy­ruklu, elinde saman tırmığı olan, uzun kırmızı külot ve fanila giyen gülünç bir tip değildir. Kutsal Kitap’taki Şeytan akıllı, düzenbaz ve tehlikeli bir düşmandır (İncil:1.Petrus 5:8).

Şeytan ruhsal dünyadan olduğu için, sizin zayıflıklarınızı bilir; onları anlar ve onları size karşı kullanır. Kutsal Kitap Şeytan’ın fazlasıyla hilekâr, oyunbaz ve kandırıcı olduğundan söz ettiği kadar onun gücünden söz etmez. Kutsal Kitap’a göre Şeytan akıllıca oyunlar, hileler, manevralar ve planlar yapar. Zayıflıklarınızı, hayal kırıklığı, cesaret kırıklığı, başa­rısızlık ve İnanlı yaşamını bırakmanız yönünde nasıl kullana­cağını çok iyi bilir. Kutsal Kitap onun, yutacak birini araya­rak kükreyen aslan gibi dolaştığını söyler (İncil:1.Petrus 5:8). Pavlus, kendisine karşı savaştığımız karanlığın kötü güçlerin­den söz eder (İncil:Efesliler 6:12). Ve kolaylıkla saldırıya uğradığımız ya da kandırıldığımız yer de karanlıktır.





Kişinin Kendini Küçük Görmesi

Şeytan’ın cephaneliğindeki en güçlü silahlardan bazıları psi­kolojiktir. Bunlardan biri korku, bir diğeri şüphedir. Öfke, düşmanlık, endişe ve tabii ki suçluluk duygusu da bunlar arasındadır. Uzun zamandır süregelen suçluluk duygusunu söküp atmak çok zordur, İnanlı Tanrı’dan bağışlanmasını isteyip Tanrı’nın bağışlayan lütfunu kabul ettikten sonra bile kendisine yapışır.

Kendi kendini suçlamanın rahatsızlık verici hissi, birçok İnanlı’nın üzerinde Los Angeles’teki hava kirliliğinin yarattığı dumanlı sis gibidir. Şeytan’ın İnanlılar’a karşı kullandığı en güçlü psikolojik silah tarafından kendilerini yenilgiye uğratıl­mış bulurlar. Bu silah öldürücü bir füze kadar etkilidir. İsmi­ni mi sordunuz? Kişinin kendini küçük görmesi.

Şeytan’ın en büyük psikolojik silahı, kişiye benliğinin derin­liklerinde aşağılık duygusu, kendini yeterli görmeme ve ken­dini küçük görme duyguları aşılamaktır. Bu duygu, birçok harikulade ruhsal deneyime, Tanrı’nın Sözü’ne olan inanç­larına ve bu konudaki bilgilerinin çokluğuna karşın birçok İnanlı’nın elini kolunu bağlar. Tanrı’nın kızları ve oğulları olarak Tanrı katındaki yerlerini anladıkları halde sanki düğüm düğüm bağlanmışlar, korkunç bir aşağılık duygusu tarafından bağlı tutuluyorlar ve çok derin bir değersizlik duygusu tarafın­dan zincirlenmiş gibidirler.

Şeytan yaşamınıza yenilgi ve başarısızlık getirebilmek için duygusal ve psikolojik silahları arasındaki bu en ölümcülünü dört değişik biçimde kullanır.

1. Kendinizi küçük görmeniz, potansiyelinize erişmenizi felce uğratır. Hizmette bulunduğum yerlerde aşağılık duygusunun insanlar üzerindeki korkunç etkisini gördüm. İnsan potansiye­lindeki trajik kayba, sulandırılmış yaşantıya, harcanmış yete­neklere, insan gücü ve olanaklarındaki gerçek altın madeninin sızıntıyla akıp gitmesine tanık oldum. Ve içimden o kişiler için ağladım.

Tanrı’nın da böyle şeyler için ağladığını biliyor muydunuz? Bu duruma olan üzüntüsü kızgınlığından daha büyüktür. Po­tansiyelinizin kendinizi küçük görmenizden ötürü felce uğra­ması O’nu fazlasıyla üzer. Bunun bedeli çok büyüktür, çünkü hepimiz ona karşı mücadele ediyor gibiyizdir. Çok az kişi, onları hiç rahat bırakmayan kendilerine ilişkin kuşkularını, kim oldukları ve kim olabileceklerine ilişkin yılgınlığa düşü­ren düş kırıklıklarını tamamiyle yenebilmiştir. Kişinin kendi­ni küçük görmesi ister inanın ister inanmayın beşikte başlar, onu yuva yıllarında izler ve 13-19 yılları arasında daha da kötüleşir. Yetişkin yaşamına gelince de insanları günden güne kaplayan büyük bir sise dönüşür. Bu sis bazen biraz kalkar ama her zaman geri dönüp kişiyi içine çekip boğmak isteyen bir girdap haline dönüşür.

Ne yazık ki bu, İnanlılar arasında salgın halinde olan bir durumdur. “Şeytanın Psikolojik Savaşı” adlı bir kasette, İnanlı psikolog James Dobson, geniş bir kadınlar grubu ara­sında yaptığı bir anketten söz ediyor. Bu kadınların çoğu evli, sağlıklı ve mutlu kadınlardı. Söylediklerine bakılırsa da mutlu çocukları ve parasal güvenceleri vardı. Dr. Dobson ankette moral çöküntüsüne neden olan on şeyin listesini yaptı. Kadın­lardan bunları kendi yaşamlarını etkileme sırasına göre numa­ra­lamalarını istedi. Onlara verdiği liste şuydu:

● Evliliklerinde romantik bir sevginin var olmaması,

● Eşin ailesinin bireyleriyle olan sorunlar,

● Kendini küçük görme,

● Çocuklarla olan sorunlar,

● Parasal zorluklar,

● Yalnızlık, kendini yalnız hissetme, sıkılma,

● Evlilikteki cinsel sorunlar,

● Sağlık sorunları,

● Yorgunluk ve yapılacak şeyler için yeterli zamanın olma­ma­­sının kişinin üzerine yaptığı baskı,

● Yaşlanmak.

Kadınlar bunları her birinin kendilerinde yol açtığı moral bozukluğuna göre sıraladılar. Bütün diğerlerini geçip en ön sırayı kapan neydi biliyor musunuz? Kendini küçük görme. Bu İnanlı kadınların yüzde ellisi, bunu bir numara olarak görüyorlardı; hatta yüzde sekseni bunu ilk iki ile üç arasında numarala­mışlardı. Boşa giden duygusal ve ruhsal potansiyeli görebili­yor musunuz? Bu kadınlar esas olarak kendini değersiz görme duygusunun onlarda yarattığı moral çöküntüsüyle müca­dele ediyorlardı.

İsa talantlar (=İncil zamanlarında kullanılan bir para birimi) hak­kında bir öykü anlatmıştı. Bir talantı olan adam korku ve yetersizlik duygularıyla kıpırdayamaz olmuştu. Başarısızlıktan çok korktuğu için talantıyla bir yatırım yapma­dı, bunun yerine onu toprağa gömdü ve bu şekilde onu gü­venceye almaya çalıştı. Yaşamı sanki donmuştu—efendisi­nin kendisini reddetmesinden korkuyordu, başarısızlıktan korku­yordu, yatırımlar yapan diğerleriyle kıyaslanmaktan korkuyor­du, bir riske atılmaktan korkuyordu. Kendilerini küçük gören bir sürü başka insanın yaptığını yaptı—yani hiçbir şey yap­madı. Bir İnanlı olarak Şeytan’ın da sizin için istediği şey işte budur—elinizin kolunuzun bağlanması, donmanız, potan­siyelinizin çok altında olan bir iş ve yaşamla yetinmeniz.

2. Kendinizi küçük görmeniz hayallerinizi yok eder. Herhalde şu eski tanımlamayı duymuşsunuzdur: “Nevrozlular gökyü­zünde kendilerine şatolar inşa ederler; psikozlular bu şatolara taşınırlar, psikiyatristler ise kirayı toplarlar!”

Ancak ben gerçekçi olmayan hayal kurmalardan ve fantezi­lerden söz etmiyorum. Hayaller içinde yaşayamayız, kendimi­zi hayallerle besleyemeyiz ama hayallerimize göre yaşarız. Pentikost’un özelliklerinden biri de Tevrat’ta peygamber Yoel tarafından bildirilen ve İncil:Elçile­rin İşleri’nde gerçekleşen, Kutsal Ruh’un dökülmesiyle genç­lerin görümler göreceği ve yaşlıların da düşler göreceğiydi (İncil:Elçilerin İşleri 2:17). Kutsal Ruh cesur hayaller kurmamıza, Tanrı’nın bizim için, bizimle ve özellikle de bizim aracılığımızla gerçekleştirmeyi iste­dik­lerinin görümlerini görmemize yardım eder.

“İnsanların yaşamlarında varmak istedikleri hedefler olmadığı sürece yaşamları anlamını yitirir.” Evet, kendinizi yanlış bir şekilde küçük görerek diğerlerinden daha aşağılık ve yeteneksiz olarak görürseniz, sonunda kendinizi mahve­deceğiniz kesindir. Hayalleriniz yok olacak ve Tan­rı’nın yaşamı­nız için olan büyük planı gerçekleşmeyecektir.

Bunun en iyi örneği Tevrat:Sayılar kısmının 13 ve 14’üncü bölümlerindedir. Tanrı’nın ulusu için bir isteği vardı, bu da onlar için cesur ve güzel bir istekti. Tanrı onların kafalarına ve yüreklerine içinde süt ve bal akan, sahip olacakları Vaadedilmiş Diyar’ın bir resmini koymuştu.

Tanrı onları Vaadedilmiş Diyarın, kendileri için hazırlamış olduğu cesur planın kenarına kadar getirdi. Musa emirlerini Rab’den aldı ve diyara şöyle bir bakmak için oraya bir incele­me ekibi gönderdi. Bu, tarihteki ilk CIA’dir (Canaan Information Agency: Kenan İstihbarat Teşkilatı). Musa oraya en iyi adamlarını, her oymağın en iyi adamını yolladı. Ve Kenan diyarının gerçeklerinin Tanrı’nın rüyasını ve vaatlerini boşa çıkarmayacağını bütün kalbiyle bekliyordu. Ve bir bakı­ma da bu oldu, çünkü yolladıklarının hepsi aynı fikirdeydi: “Harika bir diyar. Şu meyvalara bir bakın—biz hiç böyle büyük üzümler ve narlar görmedik. Ya balı, şimdiye kadar tattıklarımızın en tatlısı!” (Bkz: Tevrat:Sayılar 13:23).

“Ama orada yaşayan insanlar korkunç güçlü devler. Ve şehirler gerçekte şehir değil, kale. Ve orada yaşayanlar Anak’ın soyu, devler—onların yanında bizler çekirge gibi kalıyoruz.” (Bkz. Tevrat:Sayılar 13:31-33).

Kendinizi bir çekirge kadar görmekten daha büyük bir aşağı­lık duygusu çekemezsiniz. Elçiler ağlamaya ve büyük bir korkuyla dolup taşmaya başladılar. Sadece Kaleb ve Ye­şu’nun söyledikleri farklıydı. Evet, bütün gerçekler üzerinde diğerleriyle görüş birliğindeydiler. Aynı şeyleri gözlemlemiş­lerdi ama farklı biçimlerde algılamışlardı, bu yüzden vardık­ları sonuçlar da farklıydılar. Neden mi? Çünkü Kaleb farklı bir ruha sahip olan bir adamdı (Tevrat:Sayılar 14:24). Yanıt bu. Kaleb solucan teolojisine inanmıyordu. O ve Yeşu kendi­lerini çekirge olarak görmüyorlardı. “Evet, oradaki insanlar tabii ki büyük ama onlardan korkmayın. Rab bizimle bera­ber,” dediler.

Ben, Kaleb’le Yeşu’nun kullandığı İbrani argosuna bayılıyo­rum. “Onlar bizim için peynir ekmek. Onların ne kadar bü­yük olduklarının bir önemi yok; bizler onları peynir ekmek yer gibi yiyebiliriz ve bunu da bu bizim için Tanrı’nın isteği olduğu için yapabiliriz. Bu Tanrı’nın hayali ve Tanrı bu hayali bizim içimizde ve bizim aracılığımızla gerçekleştir­mek­ten zevk duyacaktır. Tanrı bize rüyamızı (hayallerimizi) ve diyarımızı verecek­tir” (Bkz.Tevrat:Sayılar 14:8-10).

Tanrı’nın büyük arzusu ve onları Mısır’daki esaretten kurtar­masının amacı, çölde geçen kırk sefil yıl boyunca ertelendi; İsrail’liler dolambaçlı yollardan gittiler ve oraya varmala­rı çok uzun yıllar sürdü. Tan­rı’nın arzuladığı şey nevrozlunun gökyü­zündeki şatosu değil; bir gerçekti—meyva ve bal, toprak ve şe­hir­ler—Tanrı’nın onla­ra vermek istediği her şeydi ve bunların hepsi de onların uzanıp erişebilecekleri bir yerdeydi. Rüya hazırdı ve Tanrı hazırdı ama Tanrı’nın ulusu, kendilerini küçük gördükleri için hazır değildiler. “Bizler çekir­geler gibiyiz.” Tanrı’nın çocuk­ları olduklarını unutmuş­lardı. Kim olduklarını ve ne oldukları­nı unutmuşlardı.

Bu mesaja bugün de ne kadar çok ihtiyaç var bir bilseniz. Kendimizi bir hiç olarak görerek ve Tanrı’nın böyle yapmamızı istediğini söyleyerek kor­kularımızı sahte bir alçak­gönüllülükle örteriz. Kendimizi küçük gördüğümüzü dindar­lıkla saklar ve adına, “kendini Tanrı’ya adama ve benliğimizi haça germe” deriz. Artık bazı cesur rüyalara sahip olmanın zamanı geldi. Dünyaya tanıklığımızla eskisinden daha etkin bir şekil­de girmemizin zamanı geldi. Bizi tutan ne? Eleş­tirilme korku­su, bir riske girme korkusu, geleneklerden kork­ma, beğenil­meme endişesi. Kendimizi küçük görerek, Tanrı’ nın bir İnan­lılar topluluğu olarak bizler için sahip olduğu arzuları ve hayalleri yok ediyoruz—bizler, “Tanrı’nın bedeni” olan bizler bunu yapıyo­ruz.

Ya sizin hayallerinize, ideallerinize ne oldu? Tanrı’nın gele­cek hakkında size vermiş olduğu hayal nerede? Onu kim bozdu? Günahlarınız ve kötü alışkanlıklarınız mı? Buna inanmı­yorum. Hayallerinizin gerçekleşmesi ya gecikti ya da yok olmasının nedeni Şeytan’ın sizi bir çekirge ya da bir solucan olduğunuza inanmaya kandırmış olmasıdır. Bunun sonucu olarak da Tanrı’nın bir oğlu ya da kızı olarak tam potansiyelinize erişmediniz. Kendinizi korkular, şüphe­ler, aşa­ğı­lık ve yetersizlik kompleksleriyle doldurdunuz.

Hindistan’a giden ilk büyük Protestan “müjde yayıcısı” olan Willi­am Carey’in hayalleri olmasaydı orada ne kadar dayana­bilecek olduğunu sanıyorsunuz? Duygularını şöyle dile getirdi: “Tan­rı’dan büyük şeyler bekleyin, Tanrı için büyük şeylere giri­şin.” Kendini küçük görmenin yok ettiği tanrısal hayaller işte bu türden olanlardır. Tanrı’ya inançsızlık, çoğu kez Tanrı’nın bizler aracılığıyla neler yapmayı istediğini küçümsemekle beslenir.

3. Kendinizi küçük görmek ilişkilerinizi mahveder. Tanrı’nın Kendisiyle olan ilişkinizi bir düşünün. Eğer kendinizi diğerle­rinden daha aşağı ya da daha değersiz görüyorsanız, bunu doğal ola­rak Tanrı’nın da sizi gerçekten sevmediğini ve sizin­le ilgilen­mediğini düşünmeniz izler. Bu tür bir düşünce tarzı, Tanrı ile ilişkinizi bozmaya başlayan içinizdeki o sorulara ve içerle­melere yol açar. Yani, sizin böyle biri olmanız zaten O’nun kabahati değil midir? Sizi O yaratmıştır. Sizi daha farklı yaratabilirdi ve zaten belki de yaratması gerekiyordu. Ama bunu yapmadı. Öyleyse bu belki de, Tanrı başkalarıyla ilgi­lendiği ve onlara birçok şeyler verdiği halde sizinle ger­çekten ilgilenmediği anlamına gelmektedir. Onlar iyidir ama siz değilsinizdir.

Ancak Tanrı’nın tasarısına bir kez eleştirisel bakmaya baş­ladınız mı Tasarıyı Yapana içerlemeniz için aradan fazla uzun bir zaman geçmez. Kafanızdaki Tanrı kavramının kirlenme biçimi budur ve Tanrı’nın sizin için neler hissettiğini algıla­manız zorlaşmaya başlar ve bu sonunda O’nunla olan ilişki­ni­zin bütününü mahveder.

Kendinizi küçük görmeniz diğer insanlarla olan ilişkilerinizi de mahveder. Şeytan, sizi hiç yalnız bırakmayan aşağılık ve yetersizlik duygularınızı sizi diğerlerinden ayırmakta kullanır. Aşağılık duygusuyla başa çıkmaya çalışmanın en bilinen yolu, kendi kabuğuna çekilmek, diğer insanlarla mümkün olduğu kadar az ilişkide bulunmak ve yaşam akıp giderken çok nadir olarak kabuğundan dışarı çıkıp etrafa şöyle bir bakmaktır.

İsa Mesih bizlere komşularımızı kendimizi sevdiğimiz kadar sevmemizi söylemiştir. Bu, İnanlı’nın kendisine sağlıklı bir şekilde bakmasının İnanlı ahlakına ve insanlararası ilişkilere temel oluşturan bir şey olduğunu gösterir.

Ancak kendinizi sağlıklı ve doğru bir şekilde görebildiğiniz­de başkalarına verebilecek bir şeyleriniz olur. Kendi değerini­zi alçalttığınızda kendinizle o denli dolu ve meşgul olursunuz ki, başkalarına verecek bir şeyiniz kalmaz.

Kendileriyle geçinilmesi en zor kişiler kimlerdir, biliyor musu­nuz? Kendilerinden hoşlanmayan insanlardır. Kendilerin­den hoşlanmadıkları için diğer insanlardan da hoşlanmazlar ve bu insanlarla geçinmek zordur. Kişilerarası ilişkileri mahvet­mekte kendini küçük görmek kadar etkin bir şey yoktur.

Eğer kendinizi küçük görüyorsanız, siz kendinizin yetersiz ve yeteneksiz olduğunuza inanmış olduğunuz halde başka bir insandan sizin için, sizden başka kimsenin yapamayacağı bir şeyi, yani sizi kendinden emin ve yeterli yapmasını istiyorsu­nuzdur. Bu eşlerin, çocukların, arkadaşların, komşuların ya da İnanlılar topluluğunun üzerine büyük bir yük koyar, çünkü bu diğer insanlardan çok fazla şey beklemektir. Şüp­heci ve düş­manca, ya da sinmiş ve insanlara yapışan biri olursunuz. Tanrı, sizin kendi bireysel güzelliğinizle bir çiçek gibi açıp, Kendi Bahçesini renkli ve güzel kılmakta üzerinize düşeni yapmanızı ister.

4. Kendinizi küçük görmeniz, İnanlı olarak Rab için yaptığı­nız hizmeti baltalar. Mesih’in bedeninin bir parçası olan kişileri Mesih’in bedeninin bir parçası olarak etkin olmaktan alıkoyan en büyük engel nedir? İnsanlardan Mesih’in bedeni olan İnanlılar topluluğu içinde bir şey yapmalarını iste­diğiniz­de size söyledikleri ilk şey nedir?

● “Pazar sabahı çocuklara öğretmenlik yapmak mı? Ben insanların önünde ayağa kalkıp konuşamam.

● Kadınlar ya da erkekler toplantısında konuşmak mı? A, ben öyle bir şey yapamam.

● Gidip insanların kapılarını çalmak mı? Ben böyle bir şey yapmaktan korkarım.

● Koroda şarkı söylemek mi? Neden bunu Mary’den iste­mi­­yorsunuz? Onun sesi benimkinden çok daha güzel.”

Biz din adamları, Tanrı’nın işini yapmamak için özürler ola­rak üzerimize yağan kendini küçümsemeler selinin altında nere­deyse boğuluruz. Ben kare şeklindeki bir çiviyi yuvarlak bir deliğe sokmaya uğraşmaktan söz etmiyorum. Herkes her şeyi yapamaz. Toplulukta yanıma gelip de, “Ben insanların önünde konuşamıyorum. Bu benim yeteneklerimden biri değil, ama başka bir şey yapabilirim,” diyen insanlar olmuş­tur. Herkes, Tanrı’nın armağanını insanlara vermek üzere Mesih’in bedeninde (İnanlılar topluluğunda) bir şeyler yapıp etkin olabilir.

Tanrı’nın, işini yapmaları için süperstarları kullanmadığına dikkat ettiniz mi? Kutsal Kitap’ı açıp araştırın, Tanrı’ya kekeme olduğunu söylemekte hiç zaman kaybetmeyen Mu­sa’dan, Pavlus’la Barnaba’yı bırakıp annesine kaçan Markos’a kadar bu böyle olmuştur. Pavlus, birçok bilge ve asil insanın çağırılmadığını söylerken haklıydı. Öyle görünüyor ki, Tanrı kusurlu ve zayıflıkları olan insanları çağırır, onlara yapmaları için işler verir, sonra da bu işleri yapabilmeleri için onlara yeterli lütfu sağlar. Bu takımda fazla bilgeler, asiller, süper­menler ve süper kadınlar yoktur (İncil:1.Korintliler 1:26-31).

Sorun, kendinizi küçük görmenizin Tanrı’yı sizin zayıflığını­zı kullanarak Kendi güç ve yeteneğini göstermesinden yoksun kıldığıdır. Pavlus, “Güçsüzlüklerimle sevinerek daha çok övüneceğim,” demiştir. Neden mi? Çünkü zayıflıklarımız Tanrı’ya Kendi kusursuzluğunu göstermesi için harika bir şans tanırlar (İncil:2.Korintliler 12:9, 10). Kendinizi küçük görmekten çok İnanlı hizmet yaşamını, Tanrı’ya hiçbir zaman gerçekten şans tanımayacak biçimde baltalayan bir şey daha yoktur.

Hindistan’ın bir köyündeki pazar kurulan gün hakkında anlatılan eski fıkrayı hatırlar mısınız? Herkes eşyalarını değiş tokuş etmek ya da satmak için getirmiş. Bir çiftçi bir sürü bıldırcın getirmiş. Her kuşun ayağına bir ip bağlamış. İplerin diğer uçları ortadaki bir sopanın üzerindeki bir halka­ya bağ­lanmış. Bıldırcınlar değirmen taşı çeviren katırlar gibi sopa­nın etrafında kederli bir şekilde dört dönüyorlarmış. Dindar bir Brahman gelene kadar kimse bıldırcın almaya istekli gö­rünmüyormuş. Brahman, bütün yaşayanlara saygı gösteren Hindu düşüncelerine inanıyormuş ve bu zavallı küçük yaratık­lar için kalbi merhametle dolup taşmış. Brah­man bıldırcınla­rın fiyatını sormuş ve sonra da tüccara, “Hep­sini satın almak istiyorum,” demiş. Tüccar çok sevinmiş. Parasını aldıktan sonra, Brahman’ın kendisine, “Şimdi hepsini salıvermeni istiyorum,” dediğini duymak onu çok şaşırtmış.

“Ne dediniz, efendim?”

“Söylediğimi duydun. Ayaklarındaki ipleri kes ve onları bırak. Hepsini sal gitsinler.”

“Peki efendim. Eğer bu sizi memnun edecekse...” Çiftçi onları salıvermek üzere bıldırcınların bacaklarındaki ipleri çözmüş. Sonra ne olmuş biliyor musunuz? Bıldırcınlar sopa­nın etrafında dolaşmaya devam etmişler. Sonunda onları kışkışlamak zorunda kalmış. O zaman bile biraz havalanıp biraz ileride yine yere konmuşlar ve daireler çizerek dönmeye devam etmişler. Özgür, bağlanmış değil, salıverilmiş olduk­ları halde hâlâ bağlıymışcasına döne döne yürüyorlarmış.

Bu resimde siz de var mısınız? Tanrı’nın özgür kılınmış, bağışlanmış bir kızı ya da oğlu, ailesinin bir ferdisiniz ama kendinizi bir solucan ya da çekirge gibi mi görüyorsunuz? Kendini küçük görmek Şeytan’ın en ölümcül psikolojik silahı­dır ve sizi korku ve yararsızlığın kısır döngülerinde dört döndürebilir.





Bakın, ‘Tanrı’nın çocukları’ çağrılalım diye, Baba bizi ne denli çok sevdi! Gerçekten de öyleyiz. Dünya Baba’yı tanıma­dığı için bizi de tanımıyor. Sevgili kardeşlerim, daha şimdi­den Tanrı’nın ço­cuk­larıyız, ama ne olacağımız henüz bize göste­ril­medi. Ne var ki, Mesih göründüğü zaman O’na ben­zer olacağımızı biliyoruz. Çünkü O’nu olduğu gi­bi göreceğiz. Mesih’te bu ümide sahip olan her­kes, Mesih pak olduğu gibi kendini pak kılar.

(İncil:1.Yuhanna 3:1-2)





5. Kendimizi Küçük Görme Hissimizi Tedavi Etmek:Birinci Kısım





Uzun yıllar önce ünlü bir plastik cerrahi uzmanı olan Dr. Maxwell Maltz, Yeni Yüzler, Yeni Gelecekler adlı bir kitap yazdı ve bu kitap en çok satılan kitaplar listesine girdi. Bu kitapta, ameliyatla güzelleşmenin kendileri için yeni bir yaşa­mın kapıları açtığı kişilerin yaşam öyküleri yer alıyordu. Yazarın ağırlık verdiği konu, kişinin yüzü değiştiğinde kişili­ğinde de hayretler verici değişikliklerin olduğuydu.

Ancak yıllar geçtikçe Dr. Maltz başka bir şey daha öğren­meye başladı, ama bunu başarılarından değil başarısızlıkların­dan öğrendi. Güzellik ameliyatı oldukları halde hâlâ değişme­yen hastalar kendisine birer ikişer gelmeye başladılar. Sadece geçer bir güzelliğe sahip olmakla kalmayıp çok çok güzelle­şen insanlar kendilerini hâlâ çirkin bir ördek olarak görüyor ve öyleymişcesine davranıyorlardı. Yeni yüzler kazanmışlardı ama hep aynı kişiliği giymeyi sürdürüyorlardı. Daha da kötü­sü, aynaya baktıklarında doktora şöyle bağırıyorlardı, “Eski­sinin aynısıyım. Hiçbir şeyi değiştirmedin.” Dostları ve ailelerinin bireyleri kendilerini zor tanıdığı halde böyle diyor­lardı. Daha önce ve sonra çekilen fotoğraflar birbirlerinden dünyalar kadar farklı olduğu halde Dr. Maltz’ın hastaları ona, “Burnum aynı,” “Elmacık kemiklerim aynı,” “Hiçbir yardı­mın dokunmadı,” diyorlardı.

1960 yılında Dr. Maltz en çok satılan kitabı olan Psiko-Sibernitik’i yazdı. Hâlâ insanları değiştirmeye çalışıyordu, ama bu sefer aynı işi onların çene kemiklerini düzelterek ya da yara izlerini yok ederek değil, kendilerine bakış biçimleri­ni değiştirerek yapmaya çalışıyordu.

Dr. Maltz, “Her kişiliğin bir yüzü varmış gibidir,” der. Kişiliğin bu duygusal yüzü değişiklik için anahtar görevini görür. Duygusal yüz, yara izli, çarpık, çirkin ve aşağılık olmaya devam ediyorsa, fiziksel görünüşteki fark ne olursa olsun kişi hâlâ o rolü oynamayı sürdürür. Ama eğer kişiliği­nin yüzü değişebilir ve eski duygusal yaralar yok edilebilirse, kişi değişebilir.

Bunu hepimiz kendimiz hakkındaki bilgimizle olduğu kadar diğer insanlarla olan deneyimlerimizden de onaylayabiliriz. Kendimizi nasıl gördüğümüzün diğer insanlarla olan ilişkileri­mizi olduğu kadar davranış ve tutumlarımızı da etkilemesi hayret vericidir.

Örneğin, Marie’yi ele alalım. Marie’nin kocası Jim, onun güzel bir kadın olduğunu düşünüyordu. İkisi birlikte benimle görüşmeden önce gelip bunu kendisi bana söylemişti. Onu görünce kocasına hak verdim. Jim başkalarına karısının ne kadar güzel olduğunu anlatmaktan zevk duyar ve ona ne kadar güzel olduğunu söylemekten hiç bıkmazdı. Onu daha da gü­zelleştirmek için ona güzel elbiseler ve sevgi gösteren küçük armağanlar almaktan hoşlanırdı. Her kadın kalbinin derinlik­lerinde kocasından böyle şeyler bekler. Ama Marie için, kocasının hayranlığı bir sorun oluşturuyordu, çünkü Marie kendisini Jim’in gördüğünden tamamen farklı bir şekilde görüyordu.

“Bunları sadece iltifat olsun diye söylüyorsun. Gerçekte bunların doğru olmadığını sen de biliyorsun,” derdi.

Bunun üzerine Jim, kendini incinmiş hisseder ve ne yapaca­ğını bilmezdi. Marie’yi onu gerçekten güzel bulduğuna inan­dırmak için birçok yollar denedikçe aralarındaki uçurum daha da büyüdü.

“Ben neye benzediğimi iyi biliyorum,” derdi Marie. “Kendi­mi aynada görebiliyorum. Böyle şeyler uydurman gerekmi­yor. Neden beni olduğum gibi sevmiyorsun?” Bu gibi şeyler söylemeye devam edip giderdi.

Marie’nin kendini görme biçimi onu Tanrı’nın kendisine vermiş olduğu güzellik armağanı için Tanrı’ya teşekkür et­mekten, onu gerçeği görmekten alıkoyuyordu ve en kötüsü onu kendisine çok bağlı olan kocasıyla güzel bir sevgi ilişkisi geliştirmekten alıkoyuyordu.

Kişinin kendini görme ve algılama biçimi nedir? Kendinizi görme biçiminiz kendiniz hakkında bir araya koyduğunuz bir resimler ve duygular sistemine dayanır. Bu imgeler ve duygu­lar birleşimini dışavurmak için sık sık duygu-kavramları ya da kavram-duyguları gibi birleşik sözcükler kullanırım. Çün­kü kişinin kendini görme biçimi hem kişinin kafasındaki resimleri ve hem de duyguları içerir. Kendiniz hakkında bütün bir duygu-kavramları ve de kavram-duygular sisteminiz var­dır. Bunlar kişiliğinizin çekirdeğindedir. Ve Kutsal Kitap’ta kişinin kalbi ve kafası ile ilgili olan, “Kalbinde nasıl düşünü­yorsa öyledir,” (Zebur:Süleyman’ın Meselleri 23:7) cümlesi hiçbir konuya bu konuya olduğu kadar uygun değildir. Kendi­nize baktığınız gibi ve kendiniz hakkında hissettikleriniz gibi—­olursunuz ve olacaksınız. Gördükleriniz ve hissettikle­riniz, diğer insanlar ve Tanrı ile olan ilişkinizin nasıl olacağını belirleyecektir.

Bu gerçek özellikle bulûğ çağındaki gençler için çok önem­lidir, çünkü İnanlı’nın ruhsal büyümesi ve gelişmesi için İncil’e göre iyi ve sağlıklı bir özimaja sahip olması kadar gerekli bir şey daha yoktur.

Dr. Maurice Wagner, profesyonel bir İnanlı danışmandır ve adı The Sensation of Being Somebody (=Birisi Olmanın Verdiği His, Zondervan, sayfa 32-37) olan harika bir kitap yazmıştır. Bu kitabında kişinin kendine sağlıklı bir biçimde bakması için gerekli olan üç unsurdan söz etmiştir:

Bunlardan birincisi, bir yere ait olma duygusudur. Bunu basit olarak, istenmek, kabul olunmak, ilgilenilmek, varlığın­dan hoşlanılmak ve sevilmek olarak tanımlayabiliriz. Ben kişisel olarak bu olayın doğumdan önce başladığına inanıyo­rum. Çok derin yaralar taşıyan bazı insanlarla yaptığım ko­nuşmalardan kendilerini reddedilmiş hissetmelerinin anne-babalarının onlar doğmadan önce kendilerine olan tutumundan kaynaklandığına ikna oldum. Eğer bir çocuk istenmiyorsa, bir yere ait olduğunu da hissetmeyecektir.

İkinci unsur, değerli olma hissidir. Bu kişinin içindeki, “Ben sayılıyorum. Bir değerim var. Sunacak bir şeyim var,” hissidir.

Üçüncüsü, yetenekli olduğunu hissetmektir. Bu, kişiye “Ben bu işi yapabilirim; bu durumla başa çıkabilirim; hayatla karşı karşıya gelebilirim,” dedirten duygu-kavramıdır. Dr. Wagner, “Bunların hepsini bir araya koyarsanız: bir yere ait olma, değerli olma ve yetenekli olma gibi önemli ve temel duygu kavramları oluşturursunuz,” der.





Kişinin Kendini Görüş Biçiminin Kaynakları

Kişinin kendisini görüş biçiminin dört kaynağı vardır: dış dünya, iç dünya, kötülüğün bütün güçleriyle birlikte Şeytan ve Tanrı ile O’nun sözleri. Bu bölümde, temel kaynak ve kendimize bakma biçimimizin büyüyüp geliştiği toprak olduğu için dış dünyaya bakacağız.

Dış dünya—kalıtımınız, doğumunuz, bebekliğiniz, çocuk­luğunuz ve ilk gençlik yıllarınızı içeren yapınızı etkileyen bütün etkenlerdir. Dış dünyanız yaşamdaki şimdiye kadar olan deneyimlerinizdir. Dış dünya ile olan ilişkiniz size nasıl davranıldığını, nasıl eğitildiğinizi ve yaşamınızın ilk yıllarında insanlarla nasıl bağlantı kurduğunuzu anlatır. Temel olarak, anne-babanız ve aile bireylerinizin yüz ifadeleri, ses tonları, tutumları, sözleri ve davranışlarıyla size yolladıkları mesajları içerir.

Büyük sosyo-psikolog George Herbert Mead, kişinin dış dünya ile olan ilişkisini tanımlamak için ilginç bir söz kulla­nır. Buna, “ayna kişilik” der. Bir bebeğin kendisi hakkında çok az bilgisi vardır. Ama büyüdükçe yavaş yavaş farkları farketmeye ve kendisi hakkında bir fikir edinmeye başlar. Bu fikri nereden mi edinir? Yaşamındaki önemli insanların kendi­sine gösterdikleri tepkilerin kendisine yansımasından.

Havari Pavlus, Dr. Mead’dan yüzyıllarca ilerideydi. Sevgi bölümü diye bilinen İncil:1.Korintliler 13’ün (9-12ci ayetler) özün­de, büyümekten söz ederken Pavlus aynı düşünceyi kullandı:

“Bilgim yetersizdir, kendim hakkımdaki bilgim bile... Çocuk­ken bir çocuk gibi konuştum, düşündüm ve mantık yürüttüm. Büyüdüğümde, çocukça davranışları bıraktım ve şimdi bile onu sadece yansımalar sunan bir ayna olarak görüyorum. Ama bir gün kusursuz bilgim olacak. O zaman Tanrı’yı ve gerçeği yüz yüze göreceğim. Şimdi bilgim sınırlı, ama o zaman kendimi tamamen anlaya­cağım, tıpkı şimdi Tanrı’nın beni tamamen anladığı gibi... Şu anda bilgimin sınırlı olması­nın nedeni kendimi bir aynada silik ve karanlık olarak gör­memdir.”

(Yazar tarafından açıklayıcı sözcüklerle aktarılmıştır.)

Çocukların özelliklerinden biri de, olayları kısmen bilip anla­ma­larıdır. Sevgide olgunlaşıp büyümek bir bakıma daha dolu dolu ve yüz yüze bir anlayışa erişmektir. Kendimiz hakkında edindiğimiz imgeler ve hisler ailemizin bireylerinden yansıdığını gördüğümüz imge ve hislerden kaynaklanır—yüz ifadelerinden izlediklerimiz, seslerinin tonlarında duydukları­mız ve davranışlarında gördüklerimizdir. Bu yansımalar bize sadece kim olduğumuzu söylemekle kalmaz ne olacağımızı da söyler. Yansımalar yavaş yavaş benliğimizin bir parçasını oluşturmaya başlarken, aile aynasında gördüğümüz kişinin şeklini almaya başlarız.

Luna Parkta aynalar evine en son ne zaman gittiğinizi hatır­lıyor musunuz? Aynalardan birine baktığınızda kendinizi upuzun elli bir iskelet gibi ince ve uzun görmüştünüz. Ondan sonraki aynada büyük bir balon gibi yuvarlaktınız. Başka bir ayna ikisinin bir karışımı gibiydi, öyle ki, belden yukarı bir zürafa, belden aşağı ise bir hipopotama benziyordunuz.

Aynalar evinde aynalara bakmak çok komik bir deneyimdi, özellikle de yanınızda duran kişi için! Yanınızda duran kişi ne kadar komik göründüğünüze gülmekten kırılmıştı. Burada olup biten neydi? Aynalar öyle yapılmışlardı ki, kendinizi camın kavisinden ötürü sizi yansıttığı biçimde görüyordunuz.

Şimdi bu aynaları ailenize taşıyın. Ya anneniz, babanız, erkek kardeşiniz, kız kardeşiniz, büyükanne ve büyükbabanız ve yaşamınızın ilk yıllarında sizin için önemli olan kişiler, evdeki her aynayı alıp, onu değişik bir biçimde kavislendirse­lerdi ve baktığınız her aynada kendinizi olduğunuzdan değişik bir şekilde görseydiniz, ne olurdu? Aile aynalarında gördüğü­nüz imge gibi bir imgeyi kafanızda geliştirmeniz fazla zaman almazdı. O aynalarda kendinizi gördüğünüz şekilde konuşma­ya, hareket etmeye ve insanlarla bağlantı kurmaya başlamanız için aradan çok fazla bir süre geçmezdi.

Özel seminerlerimizde adına “Açık Kalplilik Saati” dediği­miz bir zaman ayırmışızdır ki bu süre içinde kişiler en derin gerek­sinimlerini açıkça ortaya dökerler. Bu toplantıda sorulan can alıcı soru, “İsa Mesih için elinizden gelenin en iyisini yap­maktan sizi alıkoyan nedir?”dir. Bir akşam bir din adamı konuşmak için ayağa kalktı. 40-45 yaşlarında, yakışık­lı, başa­rılı, yaşamının en mükemmel çağlarını yaşayan bir adamdı. Büyük ve de büyümekte olan bir İnanlılar toplu­luğunun önderiydi. Ancak yakasını hiç bırakmayan yetersizlik korkusunu ve aşağılık kompleksi ile sürekli mücadelesini çok duygusal bir biçimde itiraf etti. İnsanların kendisi hakkında söyledikleri konusunda fazlasıyla hassastı ve en ufak bir eleştiri karşısında bile donup kalıyordu. Korkusu, Tanrı’nın kendisini yönelttiğini hissettiği hizmetlere atılmaktan onu alıko­yu­yordu.

Daha sonra başka bir din adamı bana, “Biliyor musun, bu önder ağzından bu tür şeyler duyacağımı sandığım dünyadaki en son adamdı. O kadar yakışıklı ve başarılı ki! Çok iyi bir ailesi, çok iyi de bir topluluğu var. Böyle bir adamın böylesi­ne duygulardan ötürü acı çektiğini asla tahmin edemezdim,” dedi.

Bense adamın ailesini tanıyordum. Babası onu hiç önemse­mez ve onunla hiç vakit geçirmezdi—ve o tür bir “ayna” bir çocu­ğa çok şeyler söyler. Eğer bir babanın oğlu için vakti yoksa, bu çok önemli bir mesajı yansıtır: “Sen benim vaktime değ­mezsin; benim yapacak daha önemli işlerim var.” Babasının onu sürekli aşağıladığını ve annesinin de sürekli tatlı bir yumuşaklıkla ve ağdalı bir ruhsallıkla ona yardım etmeye çalışmasını biliyordum. Annesinin ona yardım etme biçimi, ona kendisinden beklenilenleri hatırlatmak ve onu çok akıllı ve güzel olan ablasıyla kıyaslamaktı. Çocuğun kendine bakış biçiminin çok kötü bir şekilde bozulduğu, yıkıcı bir biçimde kavisli ilgisizlik, sevgisizlik, eleştiri ve kıyaslama aynalarını biliyordum. Bu incinme ve yaralar otuz yıl sonra onun kişili­ğini zehirliyor, potansiyelini felce uğratıyor ve Tanrı için yaptığı hizmeti baltalıyordu.

Bütün bunlar, sizde suçlamak için birisini aradığım kanısını uyandırıyorsa böyle bir şeye gerçekten niyetim olmadığını hemen söyleyeyim. Bu dünya düşmüş ve kusurlu bir dünyadır ve bütün anne-babalar anne-babalıklarında kusurludurlar. Tanıdığım anne-babaların çoğu ellerinden gelenin en iyisini yapmaktadırlar. Ne yazık ki, onların da anne-babalar olarak önlerinde olan örnekler o kadar iyi değildi ve bu liste Adem’ le Havva’ya kadar böyle sürüp gider. Herhalde Habil’le Ka­bil, anne-babalarının çatışma ve sürtüşmelerine çok tanık olmuşlardı, çünkü bir insanın kardeşini öldürebilmesi için çok mutsuz bir ailede yaşamış olması gerekir.

Hepimiz suçlu olduğumuz halde suçu üzerine atacak birini aramıyorum. Bunun yerine, hangi konuda iyileşmeye ihtiyacı­mız olduğunu ve kendimize olan güvenimizi hangi alanlarda yeniden kazanabilmemiz gerektiğini anlamamız için yardımcı olmak istiyorum.

Kendiniz için yeni aynalara gereksiniminiz var mı? 13-19 yaşları arasındaki gençlerin çoğu ve çocuklarını büyütmekte olan genç anne-babalar böyle bir gereksinim duyarlar. Birisi şöyle demiştir: “Çocukluğunuz, yaşamınızın Tanrı’nın yetiş­kin olduğunuzda içinde yaşamayı istediği tapınağın odalarını inşa etmeyi arzuladığı zamandır.” Ne kadar güzel bir düşün­ce! Anne-babaların tapınağın ana planını yapmak için büyük bir ayrıcalıkları ve ağır bir sorumlulukları vardır, çünkü bu ilerde çocuğun kendini nasıl göreceğini belirleyici bir etken olacaktır.

Çocuk eğer çok az bir değeri olduğuna inanırsa söyledikleri ve yaptıklarına çok az değer verecektir. Yetersiz olmaya programlanmışsa yetersiz olacaktır. Bir adam bana her şey­den fazla hatırladığı şeyin, babasının ona her zaman, “Eğer bir şeyin yapılmaması gereken bir biçim varsa, sen hep onu bulursun,” demesi olduğunu söyledi.

Eğer kişi, kendini bu şekilde küçük görmek üzere program­lanmışsa, Tanrı tarafından çok sevildiğini, O’nun tarafından kabul edildiğini ve Tanrı ve O’nun Krallığına hizmet etmek için değer taşıdığını hissetmesi çok zor, bazı durumlarda ise hemen hemen imkânsızdır. Ruhsal savaşların bir çoğunun nereden kaynak­landıklarına bakılırsa hiç de o kadar ruhsal olmadıkları görü­lür. Suçlu bir vicdan için Tanrı’nın yargı­la­ması gibi görünseler, öyle davransalar ve kendilerini öyle hisset­se­ler de, gerçekte bunların hepsi de kişinin kendini küçük gör­mesine neden olan lanetli ve yıkıcı duygu-kavram­la­rın­dan kaynaklanırlar.





Shirley

Yüksek ilahiyat eğitimi görmüş birinin karısı olan Shirley’in durumu da böyleydi. Yardım istemek için bana geldiğinde yirmi beş yaşlarındaydı. Shirley durumunu anlatmaya başla­dığında acısı bir sel gibi akmaya başladı. Evliliği çok sorun­luydu ve işyerinde de durum çok gergindi. İşyerindeki insan­larla geçinmekte zorluk çektiği için zaten birkaç kez iş değiş­tirmişti. Kutsal Kitap’ı okumak, insanlara İsa’dan bahsetmek, İnanlı iş ve hizmetleri ve duada çok içten çıkışlarda bulundu­ğu halde Tanrı ile olan ilişkisinde mutlu değildi ve Tanrı’nın da kendisinden hoşnut olmadığından emindi. Büyüdüğü çiftlik evinde anne-babası ona—güvenlik, sıkı çalışma, disiplin, İsa Mesih’e kuvvetli bir inançla bağlı olmak ve yüksek ahlak standartları gibi birçok iyi şey sağlamışlardı. Shirley’in anne-babası iyi niyetli ve çalışkan kişilerdendi ve Shirley onlardan Tanrı, O’nun sözleri ve İnanlılar top­luluğu için biraz görevsel olsa da içten bir sevgi edinmişti.

Ancak Shirley’le birlikte yavaş yavaş, anne-babasının elle­rinden geleni yaptıkları halde kıyaslamalarla dolu övgülerde bulunarak ya da bazı şartlar öne sürerek bunu yanlış bir biçimde gerçekleştirdiklerini görmeye başladık.

— “Shirley, şöyle yaptığında çok güzel bir insan oluyor­sun...”

— “Shirley, umarım asla sokağın ucunda oturan Sally gibi olmazsın.”

— “Bu çok iyi, Shirley, ama...”

— “Eğer... yaparsan... seni seviyoruz, ama...”

Bir sürü şart şurt! Ve Shirley kendinden beklenilenleri fazlasıyla yerine getirdi, performanslarını yaptı, çalıştı, uğ­raştı, hedeflere erişti. Ve bütün bunların hepsini de çok iyi yaptı, bir tek konu hariç... Bazı genç kızların yeni yetişirken çirkin oldukları bir dönem olduğunu bilirsiniz, tıpkı “çirkin ördek” öyküsündeki gibi... Shirley bunlardan biriydi ve baba­sı ona kendini kabul etmesi için yardımcı olmaya çalıştı. Babası onu gerçekten de çok severdi, ama ona defalarca şöyle demişti: “Bir patatesten şeftali yapamazsın.” Babası ona yardım ettiğini sansa da gerçekte onu yaralıyor ve kendine güvenini sarsıyordu. Kendini bir patates gibi biçimsiz, çirkin, toprağın altında yetişen bir şey olarak görerek büyüdü.

Shirley’le ben bu patates imgesinin, yaşamındaki her şeyi etkilediğini ve bu konu açık bir yaraymışcasına onu buna karşı hassas yaptığını görmeye başladık. Dostları, patronu, iş arkadaşları, komşula­rı ve kendisini çok seven kocası tara­fından kendisine söylenen her şeyi yanlış anlıyordu. Tabii, Tanrı’yı da... Eğer Tanrı onu bir patates olarak yarattıysa Shirley Tanrı’nın kendisini sevdiğine nasıl inanabilirdi? Tanrı’nın böyle bir şey yapmış olması hiç de hoş bir şey değildi, öyle değil mi? Kocasının sevgisini de kabul edemiyordu. Patatesleri yemeyi severiz ama görünüşleri hiç de çekici değildir.

Shirley’in yaraları derindi. Bu acılı anılar bahçesinde Rab’­bimizle gezinmek zorundaydık ve onları iyileştirmesi için hepsini Rab’bimize teslim ettik. Kendisine danışmanlık etti­ğim zamanın bütününde Shirley’in ismini çok az kullandım. Bunun yerine kendisine sık sık, “Tanrı’nın Şeftalisi,” ya da “Şeftalim,” diye hitap ettim.

Onun kendisini görüş biçimini değiştirebilip yeniden prog­ram­la­mak için elimden geleni yaptım. Ve o da Tanrı’nın kayra­sına harika bir şekilde yanıt verdi. Kendisinin Tanrı’nın kızların­dan biri olduğunu keşfedince, sevgi ve kayranın kendi içine akıp bütün o patates duygularını ve imgelerini yıkayıp götür­melerine izin verdi. Ondaki değişiklik yaşamımda gör­düğüm en büyük değişikliklerden biriydi. Görünüşü bile değişmişti. Shirley kendine bakmaya başladıkça çok daha çekici görün­meye başladı. Daha da iyisi, çekici bir kişiliğe sahip olmaya ve insanlarla daha iyi bağlantılar kurmaya başla­dı. İnanlılara yaraşır bir biçimde bir insan olarak kendi değe­rinin bilincinde olan biri oldu.

Birkaç yıl sonra başka bir eyalette misafir konuşmacı olarak bulunuyorken, konuşmamın bitiminde Shirley yanıma geldi. Kollarında dünyalar güzeli bir bebek tutuyordu. Kollarındaki bebeğe bakıp, “Shirley, hiçbir patates böyle bir şeyi ortaya çıkaramaz,” dedim. Bana muzip bir gülümsemeyle baktı ve gülerek, “Tam bir şeftaliye benziyor, değil mi?” dedi.





Bir kimse doğru insan için güç ölür, ama iyi insan için belki biri ölmeyi de göze alır. Tanrı bize olan sevgisini şununla kanıtlıyor: biz daha günahkârken, Mesih bizim için öldü. Böylece şimdi O’nun kanıy­la aklandığımıza göre, O’nun aracılığıyla Tanrı’nın gazabından kurtulacağımız çok daha kesindir. Çün­kü eğer biz Tanrı’nın düşmanlarıyken Oğlu’nun ölü­mü sayesinde O’nunla barıştıksa, barışmış ola­rak Oğlunun yaşamıyla kurtulacağımız çok daha kesin­dir. Yalnız bu kadar da değil, bizi şimdi Tanrı’yla barıştırmış olan Rabbimiz İsa Mesih aracı­lığıyla, Tanrı’nın kendisiyle de övünürüz.

(İncil:Romalılar 5:7-11)





İsa ona şu karşılığı verdi: “‘Tanrın olan Rab’bi bütün yüre­ğin­le, bütün canınla ve bütün aklınla sev.’ İşte ilk ve en önemli buyruk budur. İlkine ben­zeyen ikinci buyruk da şu­dur: ‘Komşunu kendin gibi sev.’ Kutsal Yasa’nın tümü ve peygamberlerin söz­leri bu iki buyruğa dayanır.”

(İncil:Matta 22:37-40)





6. Kendimizi Küçük Görme Hissimizi Tedavi Etmek: İkinci Kısım





Kişinin kendini gördüğü biçim, kendisi hakkında geliştirdiği bir duygular ve kavramlar sistemidir. Kendimize ait kavram­ları edindiğimiz dört kaynak vardır.

● Bunların ilki dış dünyadır, ki biz buna zaten 5’ci bölümü­müzde bakmıştık. Aile bireylerimizin aynalarında dış dünya­dan kendimiz hakkında imgeler ve hislerin yansımalarını alırız. En erken ilişki sistemlerimizden itibaren bize nasıl davranıldığına, nasıl sevildiğimize, bizimle nasıl ilgilenildiği­ne ve büyüdükçe öğrendiğimiz ilişkilerin diline bakarak kim olduğumuz hakkında bir karar vermeye başlarız.

● İkinci kaynak içimizdeki dünya, kendimizle beraber dün­yaya getirdiğimiz fiziksel, duygusal ve ruhsal donatımımızdır. İç dünyamız, duyularımızı, sinirlerimizi, öğrenme, algılama ve karşılık verme kapasitemizi içerir. Bazılarımız için iç dünyamız, handikaplarımızı, biçimsizliklerimizi ve kusurları­mızı da içerir.

Hiçbir iki çocuk birbirlerinin tamamen aynı değildir. Kar tanecikleri gibi harikulade bir biçimde birbirlerinden farklıdır­lar. Ve anne-babalar sanki çocukları hep birbirlerinin aynıy­mışlarcasına onları herhangi bir kitaba göre yetiştirmeye çalıştıklarında büyük bir yanlışlık yaparlar. İçinizde anne ya da baba olan biri varsa ne demek istediğimi anlayacaktır. Eski atasözünde kendisinden bahsedilen katır gibi olan bir tür çocuk vardır ve onun dikkatini çekebilmeniz için sopa kullan­manız gerekebilir. Bir de çok narin bir süs bitkisi gibi, elinizi kaldırmanız ya da sesinizi yükseltmeniz gerekmeyecek kadar hassas olan bir tür çocuk vardır. Bir çocuk yetiştirme ilkeleri dizisinin bütün çocuklar için geçerli olduğunu düşünmek gülünçtür. Bu farklılıkların var olmalarının nedeni kimliğimiz ve psikofizik donatımımızdır.

Ancak bir de ruhsal bir etken vardır. Ve bizim insan doğası­nı temelde iyi ve ahlaksal açıdan nötr gören, Kutsal Kitap’a inanmayan psikologların savunduğu psikoloji ile aynı fikirde olmadığımız konu budur. Biz İnanlılar bunu yapmayız. Tanrı Kendi Sözünde bizlere bu yaşama ahlaksal bir nötrlükle girdi­ğimizi söylemez. Bizler kötülük ve yanlış yapma temel bir eğili­minin kurbanlarıyız. Buna özgün günah diyoruz, anla­mıysa doğduğumuzda günahın varlığımızın temel bir öğesi olduğudur.

Ancak gerçek, günahın hepimiz hakkındaki özgün olmayan tek şey olduğudur. Yani bunu ilk yapan biz değiliz. İlk anne-babamız olan Adem’le Havva, Tanrı’yla darılıp benmerkezci ve gurur dolu bir yaşam sürme­ye başlayınca, bütün kişisel ilişkileri ve insan gelişimini yöneten yasa ve ilkeler günahın nesilden nesile geçmesini garantiledi. Adem’le Havva’nın ilk günahından başlayarak ihmaller, cahillik, yanlış davranışlar ve en kötüsü şartlı sevgi yoluyla kusurlu anne-babalığın kısır döngüsü başlamış oldu.

Anne-babalardan kalan bu miras, her insanı toplu günahkâr­lığın kurbanı yapar. Bu dünyaya kusursuz bir nötrlükle gelme­yiz, kusurlu bir biçimde yanlış yöne meyilli olarak geliriz. Güdülerimiz, arzularımız ve gayretlerimiz dengesizdir. Oran­tısız bir biçimde yanlışa yatkınızdır. Ve doğalarımızdaki bu kusurdan ötürü verdiğimiz karşılıklar ve gösterdiğimiz tepki­ler doğru olandan uzaktırlar.

Yıllar önce danışmanlık yaparken çok yararlı bir söz bul­dum: “Çocuklar dünyanın en iyi kaydedicileri ama en kötü yorumcularıdırlar.” Çocuklar etraflarındaki kusurluluğun ço­ğu­nu öğrenirler ve hepimizde var olan benmerkezcilikten ötürü öğrendiklerinin çoğunu yanlış yorumlarlar ve bu da kendilerine bakış biçimlerini büyük ölçüde etkiler. Anne-babalar çocuklarını ne kadar iyi yetiştirirse yetiştirsin insanla­rın çoğu gençlik yaşlarına, “Sen iyisin, senin bir sorunun yok, ama ben öyle değilim,” şeklin­deki duygularla girerler. Bu sanki insansal donatımımızın bir parçasıdır.

Kutsal Kitap bize sadece kurbanlar olmadığımızı çok açık bir biçimde bildirir. Hepimiz günahkârız ve diğer etkenlerle bera­ber kim olduğumuz ve kim olmakta olduğumuzun sorum­lu­luğunu paylaşıyoruz. Kendisini incitip, kendisine karşı haksız davranmış olanları bağışlarken kendi yanlış tepkile­rinden ötürü de Tanrı’dan bağışlama almamış olan birinin ger­çek­ten ve tamamiyle iyileştiğini hiç görmedim.

● Şeytan üçüncü bir kaynaktır ve biz zaten kendimizi küçük görmemizin nedenlerinden biri olarak onu ele almıştık. Şeytan kendimizi küçük görmemizi oynadığı üç rolle bize karşı kullanır. Şeytan bir yalancıdır (İncil:Yuhanna 8:44), suçlayı­cıdır (İncil:Esinleme 12:10) ve zihinleri kör edicidir (İncil: 2.Korintliler 4:4). Bu üç rolünde de aşağılık duygusu ve kendini yetersiz ve küçük görmeyi, İnanlıları yenilgiye uğrat­mak ve Tanrı’nın Kendi çocukları olarak tam potansiyellerine erişmelerini engellemek için kullanır.

● Kendimizi nasıl gördüğümüzü belirleyen dördüncü kaynak Tanrı’dır. Şimdi kendimizi küçük görme konusundan kendimize sağlıklı bir biçimde, yani Tanrı’nın istediği şekilde bakma konusuna geçeceğiz. Şimdi hastalıktan hastalı­ğın tedavisi konusuna geçeceğiz, çünkü kendinizi küçük görme hastalığı­nızı iyileştirme yolunda atıla­cak pratik adımlar bulun­maktadır.





Tanrı Hakkındaki Yanlış Bilgilerinizi Düzeltin

Tanrı’nın ve Tanrı’nın sözlerinin yanlış inançlarınızı düzelt­melerine izin verin. İnanlılar’ın çoğu Tanrı’nın gözünde ger­çekten günah olan bir düşünceye sarılmışlar ve buna dindar bir teoloji elbisesi giydirmişlerdir. Siz de kötü bir şeyi, bir erdemmiş gibi gösterenlerden olabilirsiniz. Aynı zamanda hem yanlış şeyler düşünüp hem de doğru bir yaşantı süre­mezsiniz. Bir yanlışa inanıp gerçeği uygulayamazsınız.

Bu yalancı inanç, kendini küçülten bir tutumun Tanrı’yı hoşnut ettiği, bunun İnanlı’nın sahip olması gereken alçakgö­nüllülüğün bir parçası olduğu ve aklanmak ve kutsallık için gerekli olduğudur.

Gerçek şudur ki, kendini küçük görmek gerçek İnanlı alçak­gönüllülüğü değildir ve Mesih İnancının en temel öğretilerine karşıt düşer. Büyük emir, Tanrı’yı bütün varlığınızla sevme­nizdir. İkinci büyük emir birincinin bir uzantısı olan, komşu­nuzu kendiniz gibi sevmenizdir. Burada sadece iki değil üç emir vardır: Tanrı’yı sevmek, kendinizi sevmek ve başkaları­nı sevmek. Kendinizi sevmeyi ikinci sıraya koydum çünkü İsa, kişinin kendisini sevmesi gerektiği biçimde severse komşusu­nu da sevmesi gerektiği biçimde sevebileceğini açıkça söyle­miştir. Bazı kişiler için kendini sevmek yanlış bir çağrı­şım yapar. Adına ister “özsaygı” ya da “öze verilen değer” deyin bu, İnanlı’nın başkalarını sevebilmesinin temelidir. Ve birçok İnanlı’nın inandığı şeyin tam tersidir.

Yıllar önce İsa’­nın bu iki emri hakkında bir konuşma yap­tıktan sonra yanıma bir adam geldi ve, “Bu kadar yaşlı olma­ma karşın daha önce İsa’nın sözünü gerçekten böylesine doğru bir biçimde işitme­dim,” dedi.

Ben, “Ne demek istiyorsunuz?” diye sordum.

“Siz konuşurken birdenbire dudaklarımla, ‘Komşunu kendin gibi sev’ dediğimi ama kalbimin derinliklerinden sanki şöyle bir şey işittiğimi farkettim, ‘Komşunu sev ama kendinden nefret et.’ Ve korkarım bu emri, onu kendi kafamda tercüme ettiğim şekilde kendi yaşamımda titizlikle uyguluyordum.”

Kişinin, kendini Tanrı’nın istediği biçimde sevmesi gerektiği konusunda konuşma yaptığım bir ruhsal yenilenme toplantı­sından sonra bir kadın yanıma gelip bütün hayatı boyunca kiliseye gittiğini ve şimdiye kadar işittiği bütün konuşmacılar arasında, kişinin kendisini sevmesi gerektiğini savunan ilk konuşmacının ben olduğumu söyledi. “Bütün hayatım boyun­ca, Tanrı’nın alçakgönüllü olabilmem için kendimden hoşlan­mamı istemediğini düşünmüştüm,” dedi.

Sizin de teolojinizi düzeltmeniz gerekiyor mu? Tanrı’yı ve kendinizi ve diğer insanları sevdiğinizde Tanrı’nın yasalarının hepsini yerine getirmiş oluyorsunuz (İncil:Matta 5:43-48). İsa yasayı bildirirken onu onaylıyor ya da yüceltiyor değildi. Tanrı’ya, kendimize ve diğer insanlara sevgi olan sonsuz sevgi üçlüsü ilkesini otoriteyle yeniden dile getiriyordu. Tan­rı’nın temel yasası bütün evrenin doğasına yazılmıştır. Vücu­dunuzun her hücresinde etkindir. Kendisine saygısı olan biri kendisini küçük gören birinden her bakımdan daha sağlıklıdır. Tanrı sizi böyle yaratmıştır ve buna karşı gelirseniz sadece yanlış bir teoloji izlemiş olmakla kalmaz aynı zamanda kendi yıkımınıza yol açan bir pazarlığa girmiş olursunuz.

Kutsal Kitap’ta kişinin öz saygısının önemini vurgulayan birçok ayet olduğu halde, Havari Pavlus bunun yaşamdaki en yakın ve en önemli ilişkilerden biri olan karı-koca ilişkisi­nin temeli olduğunu bildirmiştir: “Kocalar da karılarını kendi bedenleri gibi sevmelidir. Karısını seven kendini sever. Hiç kimse hiçbir zaman kendi bedeninden nefret etmemiştir. Tersine onu besler ve kayırır,” (İncil:Efesliler 5:28-29).

Philips çevirisi bunu şöyle dile getirir: “Bir adamın karısına verdiği sevgi, onu kucaklayıp bağrına basabilmek için kendisi­ne olan sevgisinin bir uzantısıdır.” Bunu izleyen ayet yüce örneği verir: “... tıpkı Mesih’in İnanlılar topluluğunu besle­yip kayırdığı gibi.” Sonra Pavlus aynı şeyi yeniden dile geti­rir: “Her biriniz karısını kendisi gibi sevsin. Kadın da kocası­na saygı göstersin.”

Deneyimler Pavlus’un kullandığı psikolojinin doğruluğunu onaylarlar. Bazı kişiler eşlerini kendileri gibi sevdikleri için evlilikleri tehlikededir. Çünkü kişinin kendini küçültmesi evlilikte de etkisini gösterir. İyi bir koca ya da eş olacaksanız kendi kişiliğinizi beslemeniz ve kendi değerinizin farkında olmanız çok çok önemlidir.

Kişinin kendine öz saygısı olması iyi bir komşu olabilmesin­de de çok önemli bir rol oynar. Pavlus’un bu konudaki uyarısı da çok yerindedir: “Kimse kendine gereğinden çok değer vermesin. Herkes Tanrı’nın kendisine verdiği iman ölçüsüne göre düşüncelerinde ölçülü olsun,” (İncil:Romalılar 12:3). Ölçülü yargı kendine, ne gereğinden az, ne de gereğinden fazla önem verir. Bu konuda kafamızı karıştıran ve bizi körleş­tiren Şey­tan’dır: “Dikkat et, şu anda çok gururlusun,” diyerek bizi suçlar.

Ancak bunun tam tersi doğrudur. Çünkü kendini küçük gören biri her zaman kendini kanıtlamaya çalışmaktadır. Her durumda haklı olmak ve kendini kanıtlamak gereğini duymak­tadır. Daima kendine bakar ve bu konu onun kafasını çok meşgul eder.

Kendini küçük gören biri fazlasıyla benmerkezci olur. Bunun anlamının ille de bencillik olması gerekmez. Bu kişi belki de üzerine basılıp geçilebilecek bir paspas gibidir ama sorunun bir parçası da zaten budur. Ancak sürekli kendi içine baktığı ve kendisi hakkında kaygılandığı için benmerkezcidir. Belki de etrafındakileri sürekli kendisini onaylamaya yönelten bir övgü-kolik haline de gelebilir.

Kendi öz değerinizi kanıtlamaya gereksiniminiz olduğunda diğer insanları kayıtsız şartsız sevemezsiniz. Onları seviyor­muş gibi görünebilirsiniz ama aslında onları kendinizi iyi hissedip, kendinizi onaylamak için kullanıyorsunuzdur. Kendi­nize olumsuz bakmak, alçakgönüllüğün, kutsallığın ya da aklanmanın bir parçası değildir. Benliğimizi Mesih'le birlikte çarmıha germek ve kendini teslim etmek, kişinin kendini alçaltıp küçülmesi de­mek değil­dir.





Kendinizi Değerlendirme İşlemini Tanrı’ya Bırakın

Kendinizi değerlendirmeyi geçmişinizden gelen sahte yansı­malara göre değil, Tanrı’nın size bakış açısına göre yapın. Kendinizi küçük görmekten kurtulup bu duygudan tedavi olabilmek aslında sizin yapacağınız bir seçime bağlıdır. Şey­tan, bütün yalanlarını, gerçekleri çarpıtmaları, sizi küçültücü olayları ve geçmişinizdeki incinmeleri sizi kendiniz hakkında­ki sağlıksız ve İnanlı felsefesine uymayan duygular ve kav­ramlarla bağlı tutmak için kullandığında onu mu dinleyeceksi­niz, yoksa kendi özsaygınızı Tanrı ve O’nun sözlerinden mi alacaksınız?

Kendinize şu soruları sorun:

● Tanrı’nın çok derin bir sevgiyle sevdiği birini sizin kü­çümsemeye ne hakkınız var? “Tanrı’nın beni sevdiğini bili­yorum, ama ben kendi kendime katlanamıyorum,” gibi şeyler söylemeyin lütfen. Bu, inancı küçültücü bir şeydir ve Tan­rı’ya ve O’nun sevgisine karşı bir hakarettir. Yaratıcınıza karşı içinizde sakladığınız ince içerlemelerin bir dışavuru­mudur. Tanrı’nın yarattıklarını küçümsediğinizde, O’nun yarat­tıklarını beğenmiyorsunuz ve yaratılanların tasarımcısını da pek dikka­te almıyorsunuz demektir. Tanrı’nın temiz dediğine siz pis diyorsunuz. Tanrı’nın sizi ne kadar çok sevdiğini ve kendini­zin O’nun için ne kadar değerli oldu­ğunuzu anlayamıyorsu­nuz.

● Tanrı’nın bu kadar çok saygın kıldığı birini sizin küçüm­seyip alçaltmaya ne hakkınız var? “Bakın, ‘Tanrı’nın çocukla­rı’ çağırılalım diye, Baba bizi ne denli çok sevdi!” (İncil: 1.Yuhanna 3:1). Bize sadece ‘Tanrı’nın çocukları’ denilmekle kalmaz. Kutsal Kitap’ta, “Ah, benim sevgili çocuklarım... anlıyor musunuz? Daha şimdiden Tanrı’nın çocuklarıyız” (İncil:1.Yuhanna 3:2) denir.

Siz Tanrı’nın kızı ya da oğlunu değersiz veya aşağılık bulduğunuzda O’nun sizin bu sözde alçakgönüllülüğünüzden hoşnut kaldığını mı sanıyorsunuz?

● Tanrı’nın bu kadar çok değer verdiği birini sizin hor görmeye ve küçümsemeye ne hakkınız var? Tanrı size ne kadar değer veriyor? “Bir kimse doğru bir insan için güç ölür, ama iyi insan için belki biri ölmeyi de göze alır. Tanrı bize olan sevgisini şununla kanıtlıyor: biz daha günahkârken, Mesih bizim için öldü... Tanrı’nın Kendisiyle de övünürüz (İncil:Romalılar 5:7, 8, 11). Yani Tanrı’nın sevgisinde başla­rımızı dik tutarız. Tanrı sizin değerinizi ilan etmiştir. Siz, Tanrı’nın sevgili Oğlu’nun yaşamını sizi kurtarmak için vere­cek kadar hakkında yüksek şeyler düşündüğü birisiniz.

● Tanrı’nın kendisi için her şeyi bu kadar bol bol sağladığı birini sizin küçümseyip hor görmeye ne hakkınız var? “Gök­lerde olan Babanızın kendisinden dileyenlere güzel şeyler vereceği çok daha kesin değil mi?” (İncil:Matta 7:11) “Tanrı bütün ihtiyaçlarınızı karşılayacaktır,” (İncil:Filipililere 4:19). Ben burada yazılanlardan Tanrı’nın sizin kendinizden nefret etmenizi ya da kendinizi yetersiz hissetmenizi istediğini çıkart­mıyorum.

● Tanrı’nın, yaşamı için bu kadar dikkatli tasarımlar yap­mış olduğu birini sizin küçümseyip hor görmeye ne hakkınız var?

“Bizi Mesih’te her ruhsal kutsamayla göksel yerlerde kutsa­mış olan Rabbimiz İsa Mesih’in Babası Tanrı’ya övgüler olsun. O, Kendi önünde, sevgide kutsal ve kusursuz olmamız için dünyanın kuruluşundan önce bizi Mesih’te seçti. Kendi isteği ve amacı uyarınca, İsa Mesih aracılığıyla kendisine oğullar olalım diye bizi önceden belirledi,” (İncil:Efesliler 1:3-5).

● Tanrı’nın kendisinden hoşnut olduğu birini sizin küçüm­seyip hor görmeye ne hakkınız var? Havari Pavlus, “Sevgili Oğlunda bize bağışladığı yüce lütuf”tan söz eder ( İncil:Efes­liler 1:6). İsa’nın vaftizi sırasında Baba’nın söylediği sözleri hatırlıyor musunuz? “Sevgili Oğlum budur, O’ndan hoşnu­dum” (İncil:Matta 3:17). Pavlus bizlere cüretkâr bir düşünce verir: bizler “Mesih’teyiz.” Bu deyimi doksandan fazla kez kullandı. Mesih’tesiniz, öyleyse Sevgili Oğul’dasınız. Tanrı size Mesih’te olarak bakar ve size, “Sen benim kendisinden hoşnut olduğum sevgili oğlumsun, ya da kızımsın,” der.

Kendiniz hakkındaki fikirleri nereden edineceksiniz? Çocuk­luğunuzdaki çarpıklıklardan mı? Bir bilgisayarın programlan­ması gibi içinize programlanan geçmiş incinmeler ve sahte fikirlerden mi? Yoksa, “Hayır, geçmişteki o yalanlara artık kulak asmayacağım. Her şeyi çarpıtıp çirkinleştiren ve yalan­cı, kafa karıştırıcı, insanı gerçeğe kör edici Şeytan’ı artık dinlemeyeceğim. Tanrı’nın beni sevgi dolu değerlendirmesi en derin duygularıma kadar erişip yaşamımın bir parçası olana dek Tanrı’nın benim hakkımdaki düşüncelerini dinleye­ceğim,” mi diyeceksiniz?





Kutsal Ruh’la İşbirliği Yapın

Tanrı sizi yeniden programlar ve yenilerken siz de bu süreç­te Tanrı’nın ortağı olarak çalışıp O’nunla işbirliği yapmalısı­nız. Böyle bir şeyin gerçekleşmesi birden bire olan bir şey değil, sürekli bir olgudur. Kişinin kendisine bakış açısını bir günde değiştirecek bir tek İnanlı deneyimi dahi bilmiyorum. “Düşüncenizin yenilenmesiyle değişmeniz gerektir,” (İncil: Ro­ma­lılar 12:2). Bu ayet sürekli bir zamanı simgeleyen bir fiille yazılmıştır ve buradaki düşünce sözcüğü düşünme ve yaşama bakma biçimimizi günden güne devam eden bir süreç olarak ele almaktadır.

Böyle bir şeyi gerçekleştirmekte Kutsal Ruh’la nasıl bir işbirliği yapabilirsiniz?

● Kendinizi her hor gördüğünüzde Tanrı’dan size sizin için neler yapmış olduğunu hatırlatmasını isteyin. Bunu yapmaya başladığınızda çok şaşıracaksınız. Çünkü yaşam biçiminizin bütününün direkt olsun olmasın kendinizi küçümseme dolu olduğunu göreceksiniz. Size birkaç küçük öneride bulunmak istiyorum. Birisi size iltifat ettiğinde ne yaparsınız? “Teşek­kür ederim,” ya da “Beğendiğine sevindim,” diyebiliyor mu­su­nuz? Yoksa kendinizi nasıl küçümsediğiniz hakkında uzun bir konuşma mı yapıyorsunuz? Kendinizi alçaltıcı şeyler söylemek alışkanlığındaysanız bun­dan vazgeçmek sizin için bir hayli zor olabilir, çünkü her zaman yaptığınız şeyleri sürdürmek istersiniz. Lütfen bunu yapmayın.

Olayları fazlasıyla ruhsallaştırmak bence en kötüsüdür ve Tanrı’nın midesini bulandırıyor olmalıdır. Birisi, “Bugün senin şarkı söylediğini duydum, şarkın çok hoşuma gitti,” der ve siz de, “Ben söylemiyordum, bunu yapan Rab’di,” dersiniz. Tabii ki bunu yapan Rab’dir ve siz O’na bağlısınız­dır ama bunu her cümlede tekrarlamanıza gerek yoktur.

● Tanrı’nın sizi sevmesine ve size kendinizi ve diğer insan­ları nasıl sevebileceğinizi göstermesine izin verin. Sevgi isti­yorsunuz. Tanrı’nın sizi onaylamasını ve sizi kabul etmesini istiyorsunuz ve Tanrı da zaten bunu yapar. Ancak diğer kay­naklardan doğan kötü programlanmalar yüzünden sevgiyi kabul etmek size zor geliyor. Hatta bu o kadar zordur ki, şimdiki yolunuzda devam etmenin daha rahat olduğunu düşü­nebilirsiniz.

Tanrı’nın Kendisinin bir oğlu ya da kızı olarak başınızı dik tutabilmeniz için sizi tedavi sürecini başlatmaya davet ediyo­rum.

Ey bütün yorgunlar ve yükleri ağır olanlar! Bana gelin, ben sizi rahatlatırım. Ben yumuşak huylu ve alçakgönüllü­yüm. Boyunduruğumu takının ve ben­den öğrenin, böylece canlarınız rahatlık bulur. Bo­yun­duruğum kolay taşınır ve yüküm hafiftir.

(İncil:Matta 11:28-30)





İşte böylece, Tanrı’nın halkına bir sept günü din­lenmesi kalıyor. Tanrı kendi işlerinden nasıl dinlen­diyse, O’nun huzur diyarına giren de kendi işlerin­den öylece dinlenir. Bu nedenle herhangi birimizin aynı tür sözdinlemezlikten ötürü düşmeme­si için o huzur diyarına girmeye gayret edelim.

(İncil:İbraniler 4:9-11)





7. Kusursuzluk Kompleksinin Belirtileri





Ruhsal çöküntülerin birçok değişik türleri vardır ve derece­leri de farklıdır. Hasar görmüş duygular ve özellikle de kusursuzluk kompleksi olarak bilinen bir ruhsal çarpıklığın neden olduğu bir moral çöküntüsünü odaklayacağım.

Ben bu sözü söyler söylemez kendini savunmak isteyenlerin kırmızı bayrakları havalarda sallanmaya başlıyor. İnanlı kusur­suz­luğuna inandığımız doğru değil mi? Tabii ki doğru. Ancak gerçek İnanlı kusursuzluğu ile kusursuzluk kompleksi arasında büyük bir fark vardır. Dışarıdan bakıldığında ikisi de birbirine çok benzese de aralarında büyük bir uçurum vardır.

Kusursuzluk kompleksi, İnanlı kusursuzluğu, kutsallığı, aklanması ve Kutsal Ruh’la dolu yaşamının taklididir. Kusur­suzluk bizleri kutsal kişiler ve kişiliği bütünleşmiş insan­lar—yani İsa Mesih’te bütün kişiler haline getireceği yerde ruhsal “Ferisiler” (=İsa’nın zamanındaki şeriyatçılar) ve duygusal nevrozlular yapar.

Durumu abarttığımı mı düşünüyorsunuz? Bunun psikologlar ya da din adamları tarafından yeni keşfedilmiş bir şey oldu­ğunu mu zannediyorsunuz? Size şu konuda güvence vermek istiyorum ki, yüzyıllar boyunca duyarlı din adamları bu şekil­de acı çeken İnanlıları gözlemlemişler ve psikoloji sözcüğü popüler olmadan çok daha önce bu konularla ilgilenmişlerdir. Çözüme ilişkin ne yapacaklarını bilmeseler de sorunu teşhis edebilmişlerdi. John Wesley’le aynı zamanda yaşamış olan John Fletcher (18. yüzyıl), cemaatindeki bazı kişileri şöyle tanım­lamıştır:

“Bazıları üzerlerine kendilerinin koydukları ağır yükler alırlar ve bunları taşıyamadıklarında da vicdanları düşsel suçluluk duygu­larıyla işkence içinde olur. Diğerleri, bağışlanmayacak günahı işlediklerini sanarak yersiz korkular içinde rahatsız bir şekilde yaşar­lar. Kısaca durumlarından hoşnut olmaları gerekirken ken­dileri için hiçbir ümit olmadığını düşünen yüzlerce insan görmüyor muyuz?”

Gezgin müjde yayıcı John Wesley bunu şu şekilde dile getir­miştir:

“Bazen vicdanın duyarlı olması gibi mükemmel bir nitelik de aşırıya gidebilir. Korku konusu olmayan şeylerden korkan, kendi­lerini nedensiz yere sürekli suçlayan, Kutsal Kitap’ın hiçbir yerinde yasak edilmemiş şeylerin günah olduğunu hayal eden ve Kutsal Kitap’ın hiçbir yerde yapılmasını emret­mediği diğer şeylerin kendi görevleri olduğunu düşünenler görüyoruz. Buna verilecek en uygun isim, fazlasıyla titiz bir vicdandır ve bu çok kötü bir şeydir. Buna mümkün olduğu kadar kendini az teslim etmek gerekir, aslında bu büyük kötülükten kurtulabilip sağ­lam bir kafaya sahip olabilmek için bu konuda dua edilmesi gerekmektedir.” (Arthur C. Zepp, Concience Alone Not a Safe Guide [Sadece Vicdan Tek Başına Güvenli Bir Yol Gösterici Değildir], Chicago: The Christian Wit­ness Com­pany, 1923, sayfa 103).

Çok eski zamanlarda bir din adamı kusursuzluk kompleksi konusunda gerçekten de The Spiritual Treatment of Sufferers from Nerves and Scruples: Sinirler ve Vicdandan Ötürü Acı Çekenlerin Ruhsal Tedavisi adlı bir kitap yazmıştır. Kitabın isminin ne kadar doğru olduğuna dikkatinizi çekmek isterim!





Belirtiler

Kusursuzluk kompleksi Mesih İnanlıları’nın en rahatsızlık verici duygusal sorunudur. Büroma diğer bütün İnanlı takıntı­larından daha sık gelen bir sorundur.

Kusursuzluk kompleksi nedir? Tarif etmek tanımlamaktan daha kolay olduğu için, belirtilerinden bazılarını görmenizi istiyorum.

1. Meli malıların zalimliği. Bunun temel belirtisi, kişinin yaptıklarını hiçbir zaman yeterince iyi yapmadığını ya da kendisinin yeterince iyi olmadığını hissetmesidir. Bu bütün yaşamımızı etkileyen bir şeydir ama özellikle de ruhsal yaşa­mımızı etkiler. Psikolog Karen Hornay’in klasik deyimi, “Meli malıların zalimliği” durumu çok iyi bir biçimde tarif eder. Bu tür rahatsızlıklar çeken kişilerin söyledikleri tipik şeyler şunlardır:

—“Bundan daha iyisini yapmalıyım,”

—“Bundan daha iyisini yapmalıydım,”

—“Bundan daha iyisini yapabilmeliyim.”

Bir yemek pişirmekten dua etmeye ya da başkalarına İsa’ dan söz etmeye kadar olay, “yeterince iyi yapmadım,” dır.

Kusursuzluk kompleksi çeken kişilerin kullanmaya bayıldık­ları sözler şunlardır, “yapabilirdim,” “yapmalıydım” ve “ya­par­dım”dır. Eğer siz bu durumda yaşıyorsanız, içinde bulun­duğunuz durumdakilerin resmi şarkısı, “Keşke”dir. Her za­man parmaklarının uçlarında yürürler, her zaman erişmeye çalışırlar, uzanırlar, denerler, ama hiçbir zaman yeterince iyi bir şekilde başaramazlar.

2. Kendi Değerini Düşürmek. Kusursuzluk kompleksi ile kendini küçük görmek arasındaki bağ çok açıktır. Hiçbir zaman yeterince iyi değilseniz, kendinizi sürekli değersiz görürsünüz. Kendiniz ve başarılarınızla hiçbir zaman yeterin­ce tatmin olmuyorsanız, bundan sonraki adım çok doğaldır: Tanrı da sizden asla hoşnut değildir. Her zaman, “Hadi, bun­dan daha iyisini yapabilirsin!” demektedir. Siz de kusur­suzluk kompleksi çekiyorsanız ve zaten kendinizden hoşnut değil­seniz, “Ne kadar doğru!” diye yanıt verirsiniz.

Ne kadar uğraşırsanız uğraşın, her zaman birinci değil, ikincisinizdir. Ve kendiniz ve Tanrı her zaman birincilik iste­minde olduğunuzdan, bu durum yeterince iyi değildir. Bu yüzden kendinizi hoşnut etme çabaları ve hiçbir zaman yeteri kadar hoşnut olmayan ve istemleri gitgide artan bir Tanrı ile ruhsal zulüme yani boşuna O'nu hoşnut etme uğraşına geri döner­siniz. Ancak hiçbir zaman hedefinize erişemezsiniz, yetersiz­sinizdir; oraya hiçbir zaman varmazsı­nız ama deneme­yi hiç bırakmamanız gerekmektedir.

3. Endişe. Meli malılar ve kendi değerinizi düşürmeniz dev bir suçluluk, endişe ve suçlanma şemsiyesinin altında fazla­sıyla hassas bir vicdan oluştururlar. Bu şemsiye büyük bir bulut gibi başınızın üzerinde asılıdır. Arada sırada şemsiye kalkar ve güneş ışır, bu özellikle ruhsal canlanma hareketleri, daha derin yaşam hakkında konuşmalar ve paylaşmalar sırasında, diğerlerinin sizin için dua etmeleri için öne çıktığınız ya da “kendinizi Tanrı’ya daha çok teslim ettiğiniz” zamanlarda olur.

Ne yazık ki güneş ışığı ancak, aynı yolculuğu yaptığınız, aynı olgudan geçtiğiniz ve aynı bereket ve kutsamayı Tan­rı’dan istediğiniz geçen sefer sürdüğü kadar sürer. Çok geç­meden üzerinde uçtuğunuz ruhsal bulutlardan iğrenç bir gürül­tüyle düşer­siniz. O kendilerinden korktuğunuz duygular yeni­den içinize yerleşir­ler. Yüce Olan’ın yaptıklarınızı beğen­me­diği hakkında genel bir his ve büyük bir suçluluk duygusu geri döner, ruhunu­zun arka kapısını çalmaya ve sizi rahatsız etmeye baş­lar.

4. Kuralcılık. Kusursuzluk komp­leksi çeken kişinin fazlasıyla hassas vicdanına genellikle biçimselliği, yapmanız gerekenler ve yapmamanız gerekenleri, kuralları ve emirleri katı bir biçim­de fazlasıyla vurgulayan büyük bir titizlik ve yasacılık eşlik eder. Bunun ilk üç belirtiyi neden hemen hemen mutlak bir şekilde izlediğine bir bakalım.

Hassas vicdanlı, kendini küçük gören ve hemen hemen için­de otomatik olarak var olan suçluluk duygusuyla kusursuz­luk kompleksi çeken kişi, diğer insanların kendisi hakkında ne düşündüğü konusunda fazlasıyla hassastır. Kendisinden emin olmadığından ve Tanrı’nın onayından da kuşku duydu­ğundan diğer insanlar tarafından onaylanmaya olan gereksini­mi çok büyüktür. Bu yüzden diğer İnanlıların kendisi hakkın­daki fikir ve değerlendirmelerinin kolayca kurbanı olur. Din­lediği her konuşma onu derinden etkiler. Kendi içine bakıp: “Ah-h, belki de benim sorunum bu. Belki şunu bırakırsam... yaşamıma şunu eklersem... Belki şunu yapmayı bırakırsam ya da şunu yapmaya başlarsam, yaşantımda huzur, sevinç ve güç olacak. Belki o zaman Tanrı beni kabul edecek ve O’nu hoşnut edeceğim,” der.

Bütün bunlar olup biterken yapılması gerekenlerle yapılma­ması gerekenler birikirler; birikmelerinin nedeni hoşnut edil­mesi gereken kişilerin çoğalmasıdır. Başın üzerindeki “hâle”nin şu ya da bu kişinin zevkine göre yeniden düzen­lenmesi gerek­tir. Bu yüzden kusursuzluk kompleksi çeken kişi onu bir bu yana bir öbür yana düzeltir durur ve kendisi daha ne olduğunu anlamadan hâle, Havari Pavlus’un adına “kölelik boyunduru­ğu” dediği şey haline gelir (İncil:Galatyalılar 5:1). Boyundu­ruk o zamanlarda çok bilinen bir çiftlik aletiydi, sabanı çek­mesi için hayvanlara ya da iki öküzü birbirlerine bağlamak için konurdu. Ama sözcük başka bir biçimde de kullanılırdı ve Pavlus’un aklındaki anlam da buydu. Eski Antlaşma’da (Tevrat ve Zebur’da) boyunduruk, toprakları ele geçirilip kendileri esir olarak alınan ulusun boynuna esaret­lerinin simgesi olarak konulan despot otoritenin bir simge­siydi. Alçaltıcı ve yıkıcı bir şeydi.

Tanrı’nın lütfunun müjdesi Galatyalılar’ın yaşamlarına ulaş­mış ve onları her türlü ruhsal boyunduruktan özgür kılmıştı. İyi haberler, Tanrı’ya giden yolun kusursuz performans yolu olmadığıydı. Ne kadar uğraşırsanız uğraşın Tanrı’nın beğeni ve kayırmasını asla kazanamazsınız. Neden mi? Çünkü Tan­rı’nın beğeni ve kayırması İsa Mesih aracılığıyla Tanrı’nın kayrasının size bir sevgi armağanıdır.

Bir süre sonra lütuf doğru olamayacak kadar iyi gelmeye başladı ve Galatyalılar pazar yerindeki diğer sesleri dinleme­ye başladılar; Pavlus’un dediği gibi, “değişik bir müjde”yi dinlemeye başlamışlardı (İncil:Galatyalılar 1:6). Belki gele­neksel yasa dahil, yasanın tümünü yerine getirmelerinin şart olduğunu söyleyen Kudüs şeriatçilerini dinliyorlardı. Belki de Tanrı’yı hoşnut edebilmek için dünyasal zevklerden vaz­geçme konusu üzerinde fazlasıyla duran Koloseli çilecileri dinliyorlardı. Özel günleri ve yeni ayları kutlayıp, Sept günle­rini tutuyorlardı. Kişinin kendini alçaltma­sı ve bilip isteyerek kendilerini küçük görmesi konuları üze­rinde ısrar ediyorlardı (İncil:Koloseliler 2:18). Pavlus’un adına kurallar dediği şey­leri vurguladılar. “Şunu tutma,” “Bunu tatma,” “Şuna dokun­ma.” Pavlus bunların “doğal benliğin düşkünlüğünü önlemek­te hiçbir yararı olmayan uy­durma dindarlık ve sahte alçakgö­nüllülük” olduğunu söyle­mişti (İncil:Koloseliler 2:21,23). Ne kadar doğru!

Ve böylece Kudüs şeriatçileri ve Kolose çilecileri, Galat­ya’da mesajı sulandıran ve eski inanç ve yanlış gelenek­lerine kayan İnanlıları ortaya çıkar­dılar. Bu kişiler iman ve işler, yasa ve lütfunun sulandırıl­mış bir karı­şımını benim­sediler. Ve sonuç bizim şimdi yasa ve kayrayı karıştır­dığı­mızda ortaya çıkanın aynı­dır. Olgun olmayan ve fazla hassas İnanlılar, kendilerini suçlu hisse­den, mutsuz ve rahatsız nevrozlu kusursuzluk komplekslileri olabilirler. Katı görüşlere sahip, sevgisizliklerinde soğuk, diğerlerinin onayları ya da onayla­mamalarıyla değişen kişilerdir. Buna karşın onlar da kendile­rine böyle yapanları tuhaf bir tutarsızlıkla eleştirisel bir bi­çimde yargılar, suçlar ve bağlarlar.

5. Öfke. Ama en kötüsü henüz sözünü etmediğimizdir. Çünkü gördüğünüz gibi kusursuzluk kompleksi çeken kişiye korkunç bir şey olmaya başlamıştır. Belki kendisi farkında değildir ama kalbinin derinliklerinde bir çeşit öfke birikmek­tedir. Kalbinde, meli malılara, İnanlı inancına, diğer İnanlıla­ra, kendisine ve en üzücüsü Tanrı’ya karşı bir içerleme var­dır.

Aslında bu gerçek Tanrı’ya karşı değildir. En acı yanı da budur ve beni çok üzer. Kusursuzluk kompleksi çeken kişi, bize gelen ve İsa Mesih’in kişiliğinde çok büyük bir bedel ödeyip çarmıha gerilen şefkatli, sevgi dolu ve Kendisini veren Tanrı’ya karşı değildir. Hayır, içerlemesi hiçbir zaman tatmin olmayan Tanrı karikatürüne karşıdır. Ne kadar uğraşırsa uğraşsın, nelerden vazgeçerse geçsin, ya da nelere sarılırsa sarılsın hiçbir zaman tatmin edemediği Tanrı’ya karşıdır. Bu zalim “Tanrı,” standartı biraz daha yükseltir, her zaman biraz daha fazlasını ister ve, “Özür dilerim, yaptığın yeterince iyi değildi,” der.

Kusursuzluk kompleksi çeken kişi, bu tür bir tanrıya karşı içinde köpürür. Bazen öfkesi anlaşılır ve bu meli malılar zalimliği gerçek yüzleriyle ortaya çıkarlar ki, bunlar Şeytan’ın gerçek İnanlı kusursuzluğunu taklit etmesidir. Ve bazen kusursuzluk kompleksi içinde olan kişi bundan kurtulabilir ve lütuf aracılığıyla harikulade bir şekilde özgür kılınabilir.

6. İnkâr. Ancak çoğu zaman insanlar öfkeleriyle yüz yüze gelecek yerde onu inkâr ederler. Öfke çok kötü bir günah sayıldığından bastırılır. Ve böylece kötü teoloji, yasa tarafın­dan bağlanmışlık ve sevap yoluyla kurtuluş, donmuş bir Niyagara haline gelir. İşte o zaman derin duygusal sorunlar insanın içinde kök salarlar. Kişideki ruh değişiklikler o kadar büyük ve korkunç olur ki, böyle biri aynı zamanda iki değişik kişiliğe sahip gibidir.

Sevemediği kendisiyle, sevemediği bir Tanrı’yla ve geçine­mediği insanlarla yaşamaya çalışmanın verdiği stres ve ger­ginlik altında ezilmeye başlayabilir. Böyle olduğunda iki şeyden biri olabi­lir: Kişi ya Tanrı’dan uzaklaşır ya da yıkılır.

Uzaklaşma çok üzücüdür. Zamanımın çoğu bir zaman­lar etkin İnanlılar olan ama şimdi Tanrı'dan uzaklaşmış kişilere danışmanlık yaparak geçmiştir. Tanrı'dan uzaklaşmak her şeyi bir yana atar. Kişi inançsız biri olmaz. Kafasıyla inanır ama kalbiyle inanamaz. Kusursuzluk erişilemeyecek derecede imkânsızdır. O kadar çok kez denemiştir ve bu çabaları ken­disini o kadar çok üzmüştür ki onları artık terket­miştir.

Diğerleri bir moral çöküntüsü geçirirler. Yük, taşınama­ya­cak derecede ağırdır ve onlar bu yükün altında ezilirler. Seattle’daki Washington Üniversite­si’nde antropoloji profesörü olan Dr. Joseph R. Cooke’a da aynen böyle olmuştur. Çok başarılı bir profesördü ve Kutsal Kitap teoloji­sinde çok iyi eğitilmişti. Misyoner bir öğretmen olarak Tay­land’a gitti. Ama birkaç yıl sonra misyon ülkesini kırık bir adam olarak terketti. Geçirdiği si­nirsel yıkım onu artık Tanrı’nın mesajını insanlara veremez, öğretmenlik yapa­maz hatta Kutsal Kitap’ını okuya­maz bir halde bırakmıştı. Kendisi daha sonra şöyle demişti: “Karıma bir yük olmuş­tum, Tanrı ve diğerleri için ise yarar­sızdım,” (Free for the Taking, Fleming Revell, 1975).

Bu nasıl olmuştu? “İmkânsız bir Tanrı yaratmış ve sinirsel olarak yıkılmıştım.” A, evet, lütfuya inanıyordu, bunu başkalarına bile öğretiyordu. Ama her gün kendisiyle yaşadığı tanrı hakkındaki gerçek duyguları, öğrettikleriyle aynı doğrul­tuda değildi. Onun tanrısı merhametli değildi ve onu hoşnut etmek olanaksızdı.

Tanrı’nın benden istekleri o kadar erişilmezcesine yüksekti ve O beni o kadar küçük görüyordu ki, yaptığım her şey O’nun onaylamaz bakışları altında yapılıyordu. Bütün gün bana şöyle diyordu: “Neden daha çok dua etmiyorsun? Neden diğer insanlara benden daha çok söz etmiyorsun? Özdenetimi ne zaman öğrene­ceksin? Bu kadar kötü düşünceleri düşünme­ne nasıl izin verebili­yorsun? Şunu yap. Bunu yapma. Ken­dini teslim et, itiraf et, daha çok çalış.” ...Tanrı, sevgisini her zaman bana karşı kullanıyordu. Bana ellerindeki çivi izlerini gösterip gözlerimin içine bakar ve, “Ne­den daha iyi bir İnanlı değilsin? Haydi, artık yaşaman gerek­tiği biçimde yaşamaya başla,” derdi.

En önemlisi, benim Tanrı’mın kalbinin derinliklerinde beni pislik­ten de aşağı görmesiydi. Beni sevdiği hakkında çok tantana yapardı ama özlediğim şey olan beni günden güne sevmesi ve kabul etmesi konularına gelince, bunlara sahip olabilmemin ancak her şeyimi elimden alıp beni ezmesine izin verirsem gerçekleşebileceğine inanı­yor­dum. Dürüst olmam gerekirse, Tanrı’nın gerçekten hoşlan­dığı bir tek söz söyledi­ğimi, bir tek duygu hissettiğimi, kafamdan bir tek düşünce geçtiğini ya da bir tek karar verdiğimi sanmıyor­dum.

Bu tür şeyler hisseden içten bir İnanlı’nın nasıl bir yıkım yaşaya­bileceğini anlayabiliyor musunuz? Yıllardır yaptığım Tanrı mesajını bildirme ve İnanlılar’la dua etme işim bana, bu kusursuzluk kompleksi hastalığının kiliseye giden kişilerde çok görülen bir hastalık olduğunu gösterdi.





Tedavi

Kusursuzluk kompleksinin bir tek tedavisi vardır: o da çok derin olmasına karşın o kadar da basit olan kayra veya lütuf sözcü­ğüdür. Yunanca charis’te bu sözcük, “letafet, merhamet, nezaket ve kayırma” anlamlarına gelir. Ancak İncil’de bu sözcüğün özel bir anlamı vardır: “Özgürce verilmiş, hak edilmeyen, kazanılmayan, değeri ödenemeyen bir kayırma.” Tanrı’nın bizi sevgiyle kabul etmesinin bizim değerimizle bir ilgisi yoktur. Dr. Cooke’un söylediği gibi, lütuf/kayra Tan­rı’nın bizim kusurlarımızı, günahlarımızı, zayıflıklarımızı ve başarısızlıklarımızı gördüğünde yüzünde beliren ifadedir. Lütuf, Tanrı’nın günahkâr ve iyiliklerini hak etmemiş insanla karşı karşıya geldiğinde olduğu ve yaptığı şeydir. Lütuf bedava bir armağandır, sadece onu almamız gerekir. Kusur­suzluk kompleksinin tedavisi, kişinin eski yaşamından kurtu­lurken yaşadığı lütuf ya da günahtan temizlenmeden sonra çaba ve kusursuz performans dolu bir yaşam yaşamaya yönel­mesi değildir. Kusursuzluğun tedavisi, seven ve ilgilenen bir Cennetsel Baba ile bu lütuf ilişkisine günden güne inanmak, onu yaşamak ve onu anlamakla olur.

Ama işin püf noktası da bunun bazen kendi kendine oluşan bir olgu olmadığıdır. Bazı insanlar geçmiş hakkında bir içsel tedavi yaşamadan bu lütuf ya da kayra yaşamlarında gerçek­leşemez. İçlerine anne-babalar, aile, öğretmenler, din adam­ları ve dinlerinin etkisi gibi etkenler tarafından konulmuş bütün o kötü şartlandırmalar derin bir şekilde silinip, içleri yeniden programlanmadan Tanrı’nın ilgisini hissedemezler.

Bu kusursuzluk kompleksi kurbanları gerçekçi olmayan beklentiler, imkânsız performans, şartlı sevgi ve kolayca fark edilmez bir “sevap/iyi işler teolojisi”ne programlanmışlardır. Ve bu kalıptan bir günde kurtulamazlar. Değişiklik, zaman, süreç, anlayış, tedavi ve hepsinden önemlisi yeniden prog­ram­lanma—değiş­meyi gerçekleştiren kafanın yenilenmesini, gerek­tirir.

Size bunun genç bir adamın yaşamında nasıl gerçekleştiğini anlatmak istiyorum. Donald, çok dindar bir İnanlı ailenin çocuğuydu. Yaşadığı evde kişilerin kafalarında inandıkları her şey doğru, ama kişilerarası ilişkilerinde yaptıkları şeyler yanlıştı. Böyle bir şey mümkün müdür? Evet, fazlasıyla mümkündür! Ve anne-babalar şunu unutmamalıdırlar ki, önemli olan sade­ce çocuğa öğretilenler değildir, çocuğun gözlemlediklerinden ne anlamlar çıkardığı da önemlidir. Donald’a öğretilenlerle onun bunlardan anladığı şeyler tam bir tezat oluşturuyordu ve bu yüzden içinde büyük bir çatışma vardı.

Donald önceden kestirilemeyen ve şartlı bir sevgi ile büyü­müştü. Çocukluğunun ilk dönemlerinden kendisine şöyle bir mesaj verilmişti: “EĞER ... san sevilirsin.” “...YAPTIĞIN ZA­MAN seni sevip onaylarız.” “...DAN ÖTÜRÜ...VE ...YA­PAR­SAN sevilirsin.” Anne-babasını asla hoşnut etme­diği hissiyle büyüdü.

Donald otuzlu yaşlarında genç bir yetişkin olarak beni görmeye geldi, çünkü moral çöküntüleri artık daha sık geli­yorlar, daha uzun sürüyorlar ve daha korkutucu oluyorlardı. Bazı iyi niyetli İnanlı dostları ona sorunun tamamiyle ruhsal olduğunu söylediler. “Gerçekten de Kutsal Ruh’la dolu İnan­lıların bu türlü şeyler hissetmemeleri gerekirdi. Onlar her zaman sevinç ve neş’e içinde olmalıydılar.” Bu durum Do­nald’ı çifte bir yük altında bıraktı: sorunu ve böyle bir sorunu olduğu için çektiği suçluluk duygusu.

Donald’la birlikte uzun saatler geçirdik. Tanrı’nın sevgi ve lütfunu kalbinin derinliklerinde hissetmek bir yana, onu anla­yıp kabul etmek bile onun için kolay değildi. Çocukluktan yetişkinliğe yaşadığı her kişilerarası deneyim, lütuf ve sevgi­ye karşıt olduğu için Tanrı’nın lütfuna inanıp onu hissetmek Donald için çok zor bir olaydı.

Ve Donald kendi sorununa katkıda bulunmuştu. Kendini iyi hissetmediği bu zamanlarda karşı cinsten kişilerle yanlış ilişki­lere girmişti. Bu ilişkiler hiçbir zaman her şeyi yapacak kadar ileri gitmemişlerdi ama kendisini moral bozukluğundan kurtarmak için önce şu kızı sonra öteki kızı kullanacak kadar ileri gitmişti. Bu bir günahtı ve bunu biliyordu. Başka bir insanı bu şekilde kötüye kullanmak, hissettiği suçluluk duygu­suna katkıda bulunmuştu, öyle ki sahte suçluluk duygusunun üstüne bir de gerçek suçluluk duygusu çekiyordu. Defalarca, gözyaşları, tövbe, kurtuluş, yenilenen vaatler döngüsünü yaşamıştı ama her seferinde sözünde durmuyor ve her şeye yeniden başlıyordu.

Birlikte konuşup olayların üstesinden gelmeye çalışmamız bir yıldan uzun bir süre sürdü. Ama bu zaman sürecinde birçok acı veren anı tedavi oldu ve olaylarla başa çıkmanın yanlış yolları konusunda yeni bilgiler edindi. Ödevlerini iyi yaptı, duyguları hakkında bir günlük tuttu, iyi kitaplar okudu, iyi kasetler dinledi, Kutsal Kitap’tan birçok ayet ezberledi, kesin ve olumlu dualar etti.

Yeniden öğrenmenin bir kısmı ilişkimiz içinde gerçekleşti. Birçok kez beni kendisini reddetmeye ve kendisine olan sevgi dolu kabulümü geri almam için zorlamaya çalıştı. Donald beni, kendisine karşı anne ve babasının davrandığı gibi ve Tanrı’nın davrandığını sandığı biçimde davranmaya itmeye çalışıyordu.

Tedavi bir günde gerçekleşmedi ama Tanrı’ya şükür ki ger­çek­leşti. Tanrı’nın onu bir insan olarak kayıtsız şartsız ve harikulade bir biçimde kabul edişinde Donald lütfu keşfet­ti. Moral bozukluklarının arası daha çok açılmaya başladı. Onlardan kurtulmaya çabalamadı, ilkbahar gelip de yeni yeşil yapraklar çıkmaya başladıklarında ölü yaprakların ağaçlardan kendiliklerinden dökülmesi gibi onlar da gittiler. Düşünceleri ve davra­nışlarına daha çok hakim olmaya başladı. Moral çöküntüleri yok olmaya başladılar ve şimdi artık hepimizin olduğu gibi normal iniş çıkışları var.

Donald’ı ne zaman yalnızken görsem bana gülümseyip, “Doktor, durum hâlâ inanılmayacak kadar iyi, ama Tanrı’ya şükür ki gerçek!” der. Mesaj bu. Kusursuzluk kompleksi çeken kişinin sorunu şudur ki, durumun inanılmayacak kadar iyi olduğunu düşünmeye programlanmışlardır. Siz de, “Tabii ki lütufa inanıyorum, ama...” diyenlerden biri olabilirsiniz.

İsa, “Bütün yorgunlar ve yükleri ağır olanlar! Bana gelin, ben sizleri rahatlatırım,” demiştir (İncil:Matta 11:28). Bu iyi bir haber değil midir? Yaşadığınız biçimde yaşamaya devam etmeniz gerekmez, çünkü bundan daha iyi olan bir yol vardır! “Sizi rahatlatırım. Boyunduruğumu takının... çünkü boyundu­ruğum kolay taşınır ve yüküm hafiftir,” (İncil:Matta 11:28-30).

“Boyunduruğum kolay taşınır.” Bunun anlamı nedir? Bo­yunduruğu kolay taşınır, çünkü bir terzinin elinden çıkmışca­sına kişiliğinize, bireyselliğinize, insanlığınıza uygun olarak yapılmıştır. “Yüküm hafiftir”in anlamı, size boyunduruğu takan Mesih’in sizi asla yalnız bırakmayacağı, Şefaatçiniz olan Kutsal Ruh olarak her zaman sizinle birlikte boyunduruk altında olacağı, o rahat yük ve boyunduruğu taşımanıza yar­dım etmek için yanınızda yürüyen olacağıdır.

Suçluluk duygusu taşıyan, kusursuzluk kompleksi çeken birinin kalbindeki olguları izleyen Charles Wesley’in yazdığı ilahinin sözlerine dikkat edin.





Kalk, Ruhum, Kalk

Kalk, ruhum, kalk;

Suçluluk duygusu içindeki korkularından silkelen;

Kanayan Kurban benim safımda göründü:

Tahtın önünde kefilim duruyor, tahtın önünde kefilim duru­ yor,

İsmim O’nun ellerinde yazılı.





O bana şefaat etmek için sonsuza dek yükseklerdedir;

Beni fidye ile kurtaran sevgisi ve değerli kanıyla beni savu­ nur,

O’nun kanı bütün insanlık için kefaret etti,

O’nun kanı bütün insanlık için kefaret etti,

Ve şimdi lütuf tahtına çiseliyor.





Golgota’da aldığı beş kanayan yara hâlâ üzerinde,

O yaralar etkin dualar ederler, benim için kuvvetli bir şekil­de yalvarırlar:

“Onu bağışla, bağışla,” diye yakarırlar, “Bağışla, onu bağış­ la,” diye yakarırlar,

“Fidye ile kurtarılmış o günahkârın ölmesine izin verme!”





Baba meshedilmiş sevgili Oğlu’nun dualarını duyar;

Oğlu’na sırtını dönemez:

Ruhu Kuzu’nun kanına yanıt verir, Ruhu Kuzu’nun kanına yanıt verir,

Ve bana Tanrı’dan doğduğumu söyler.





Tanrı’m beni kabul etti, O’nun bağışlayan sesini duyuyo­rum;

Beni kendi çocuğu olarak sahiplendi; artık korkamam;

Şimdi artık güvenle yaklaşabilirim, şimdi artık güvenle yaklaşabilirim,

Ve “Abba, Baba” diyebilirim.

Gerçek acılarımızı O taşıdı ve elemlerimizi O yük­lendi: gerçek biz sandık ki, O cezaya uğradı, Tanrı tarafından vurul­du ve alçaltıldı. Fakat günah­ları­mızdan ötürü O yaralandı, fesatlarımızdan ötürü O zedelendi: huzurumuz için olan ceza O’nun üze­rine indi; ve O’nun bereleriyle biz şifa bulduk. Hepi­miz koyunlar gibi yolu şaşırdık; her birimiz kendi yolu­na döndü; ve Rab hepimizin fesadını O’nun üzerine koydu.

Canını ölüme döktü; ve günahkârlarla sayıldı; bir­çok­larının suçunu da O taşıdı ve günahkârlar için şefaat etti.

(Tevrat:Yeşaya 53:4-6,12)





8. Kusursuzluk Kompleksi İçin Tedavi Yöntemi





Kusursuzluk kompleksi, hiçbir zaman yeterince iyi olama­mak, hiçbir zaman yeterince hoşnut edememek gibi bir duy­gunun kişiye sürekli yapışması ve onu tamamen sarmasıdır. Kimi hoşnut etmek? Herkesi—kendinizi, diğerlerini, Tanrı’yı. Bu duyguya, bol miktarda kendini küçümsemek, kendini aşağılamak, diğer insanların düşüncelerine, onayları­na, onay­lamamalarına karşı fazlasıyla hassas olmak duyguları da doğal olarak eşlik ederler. Bütün bunların yanında bir de bir suçlu­luk bulutu kişinin üzerinde asılıdır. Kusursuzluk kompleksi çeken kişi mutlaka suçluluk duygusu da çekmelidir, suçluluk duygusu çekecek bir şey bulamazsa suçluluk duygusu çekmediği için suçluluk duygusu çeker!

Kusursuzluk kompleksi, Tanrı hakkında çarpık fikirlere sahip olmanızla birlikte hiçbir zaman hoşnut edemeyeceğiniz bir Tanrı’ya karşı şüphe, isyan ve öfke duygularıyla dolmanı­za neden olur.

Bize İsa Mesih’in kişiliğinde gelen Tanrı’nın lütufkârlığında kusursuzluk kompleksi için bir şifa vardır. Ancak bu şifaya erişebilmeniz için tedavi olgusu için yazılan reçeteyi kabul edip uygulamanız gerekir.





Tedavi Bir Süreçtir

İlk adım, çabuk bir tedavi düşüncesini kafanızdan çıkarıp atmanızdır. Kimsenin sizi bir dönüm noktasına gelirseniz hemen şifa bulacağınız gibi fikirlerle kandırmasına izin ver­meyin. Çünkü gerçekten de hastalığın bir bölümünü, çarenin bir sonraki köşe dönüldüğünde ortaya çıkacağı düşüncesi oluşturur. Kusursuzluk kompleksi keşkelere bayılır: “Keşke ....., o zaman her şey yolunda olurdu.” Boş yeri neyle doldurdunuz? Olumlu bir şeyle mi? “Keşke ... biraz daha okuyabilsem, dua edebilsem, verebilsem, tanıklık edebilsem, hizmet edebilsem”le mi? Yoksa olumsuz bir şeyle mi doldur­dunuz?

● “Keşke ...’den vazgeçebilsem”

● “Keşke ...’yı bırakabilsem.”

● “Keşke ...’yı yapmasam.”

● “Keşke dört yasayı yerine getirebilsem, üç adımı atabil­sem, iki bereketi ya da o armağanı alabilsem, o zaman her şey mükemmel olurdu!”

Çabuk çözümler için yapılan bu çaresiz hamleler bir mucize değil, sihir arayışıdırlar. Tedavi bir süreçtir, kusursuzluk kompleksine bir günde düşmediniz ve ondan bir günde de kurtulamazsınız. Tedavi süreci, lütufta gelişmeyi, yeniden programlanmayı ve yaşamınızın her düzeyinde iyileşmeyi içerir. Çarpık kavramlara sahip kafanızın, hasara uğramış duygularınızın, küçümseyici değerlendirmelere sahip anlayışı­nızın, karışık ve bozuk çelişkiler içindeki ilişkilerinizin teda­visine gereksiniminiz olacaktır. Yaşama biçiminizle çatışan, yıkıcı yavaş çekim video filmlerinin belleğinizden silinmesi için anılarınızın derin ve içten içe iyileşmesine gereksiniminiz var.

Bunun epey kapsamlı bir bakım, onarım olduğunu düşünebi­lirsiniz. Gerçekten de öyledir ve sürece kendinizi teslim etme­niz kusursuzluk kompleksinden kurtulmanızın başlangıcıdır.





Tanrı Sizden Hoşnut Olacaktır

Tanrı ve Tanrı’nın lütfu, tedavi sürecinin her adımında sizinle birlikte olmakla kalmayacak, sürecin her adımında Tanrı sizden hoşnut kalacaktır. Kutsal Kitap’ta lütuf sözcüğü her zaman lütfu Verenin varlığıyla örülmüştür. Lütuf sözcü­ğünü kullanırken onu asla Tanrı’nın herkese dağıttığı bir mal gibi kullanmamaya dikkat etmeliyiz. Lütuf, lütufkâr Tanrı’nın size gelmesi demektir. “Lütfum sana yeter” (İncil:2.Korint­liler 12:9). Lütuf değil, “Benim lütfum.” Pavlus’un en sevdiği deyişlerden biri de “Rabbimiz İsa Mesih’in lütfu” idi (İncil: Korintliler 16:23; Galatyalılar 6:18; Filipililer 4:23; 1.Sela­nikliler 5:28; 2.Selanikliler 3:18). Lütuf bir mal değil, Rabbi­miz’in Kendisinin bize lütufkâr bir şekilde gelişidir. Sevgi dolu ve lütufkâr bir Tanrı olan Tanrı’mız, bizi olduğumuz gibi kabul eder ve Kendisini bizim için sevgi dolu bir biçim­de, düzeldiğimiz zaman değil, şimdi ve burada sunar.

Sevgi dolu anne-babalar çocukları yürümeyi öğrenirken nasıl onunla hoşnut olurlarsa, siz bu tedavi sürecine başladığınızda da Tanrı sizinle aynı şekilde hoşnuttur. Bir çocuğun yürümeyi öğrenmesi ev halkı için heyecanlı günlerdir, özellikle ilk çocuk­la—çocuk düşer, eşyaları düşürür, lambayı bile biraz eğebilir. Ama anne-baba çocuk kusursuz bir şekilde yürüme­diği için onu azarlayıp, hoşnutsuzluklarını mı belirtirler? Baba, “Bundan daha iyisini yapmalısın, oğlum,” diye bağırır mı ve de anne kocasının bir yankısı gibi, “Şu son attığın çok aptalca bir adımdı. Düşüp canını acıttığına şaşmamalı,” diye söze karışır mı? Tanrı’yı ne kadar sık bir biçimde nevrozlu bir anne ya da baba yerine koyduğumuzu görebiliyor musu­nuz? İsa şimdi dağdaki konuşmasını yapıyor olsaydı, bu düşünceyi şöyle dile getirirdi: “Sizler kötü olduğunuz halde, çocuklarınıza yürüme­yi öğretirken iyi olmayı biliyorsanız, Cennetsel Baba sizin tedavi sürecinizde attığınız her adımla ne kadar daha çok hoşnut olacaktır,” (Bkz. İncil:Matta 7:11). Tanrı attığınız her adımda sizden hoşnut olacaktır.

Size bütün bu söylediklerimle el ele giden bir dua önermeme izin verin, bu bir ilaç reçetesi gibidir ve bu ilacı her gereksi­nim duyduğunuzda kullanabilirsiniz. “Beni kusursuz zamanla­mana göre iyileştirdiğin için sana teşekkür ederim, ya Rab.” Bu şekilde süreci, kusursuzluk kompleksiniz için bir sinirlen­meye ya da tedavinizin yavaş sürmesine olan öfkeye değil, her adımdaki lütufkârlığı için Tanrı’ya bir minnet duasına dönüştürürsünüz.





Nedenlerin Kökleri

Duygusal sorunlar genellikle, çocukluğumuzun ilişki pence­relerinden baktıkça gördüğümüz türdeki tanrının, insanların ve yaşamın sonucudurlar. Çoğumuz Cennetsel Babamız hak­kındaki kavram/duygularımızı dünyasal anne ve babalarımız­dan almışızdır ve bu duygular birbirleriyle örülüp birbirlerine karışmışlardır. Ancak suçlu ve karşıt duygular Tanrı’nın sesi değildirler. Bunlar sık sık annemiz, babamız, ya da kardeşle­rimizin sesinin bir devamı ya da artık içimize ait olan bir şeyin üzerimize yaptığı baskıdır. Diğer insanlarla olan ilişki kalıplarımızın ailemizdeki ilişki kalıplarından kaynaklandıkla­rını hatırlayın.

1. Hoşnut Edilmesi İmkânsız Anne-Babalar. Kusursuzluk kompleksi ve moral çöküntüsüne neden olan en yaygın ailesel durum, hoşnut edilmesi imkânsız anne-babalardır. Bu tür anne-babalar bazı standartlara göre yaşamak, okulda en iyi notları almak, spor hayatında ya da ruhsal yaşamda en yüksek performansı göstermek gibi ilkeleri esas tutarak çoçuklarına sadece şartlı bir sevgi gösterirler. Çocuklarını çok az onay­larlar ya da hiç onaylamazlar ama bol bol eleştirirler. Onay­lama göstermeleri bile şartlara bağlıdır. Çocuklar teşvik edilirler, ama bu sadece “Daha iyisini yapmalıydın ve yapabi­lirdin de,” gerçeğini vurgulamak için olur. Karnedeki üç pekiyinin sözü edilmez ama iyi,—“Eğer biraz daha fazla çalışırsan o iyiyi pekiyi yapabileceğini sanıyorum” olur. Biraz daha çalışıp o iyiyi pekiyi yapar ve hoşnut olacağından emin olarak karnenizi annenize gösterirsiniz, bir an size bakar ve birden bire yüzünü buruşturup, “Aman Allahım! Ceketini nasıl da lekelemişsin! Okulun kafeteryasında üzerine ketçap dökmüş olmalısın. Bütün gün bu şekilde mi dolaştın?” der. Yani sözlerini tercü­me edersek anlamları şöyledir: “Seni terbiyesiz, nankör ço­cuk. Etrafta bu şekilde gezerek beni konu komşuya rezil etmeye utanmıyor musun?”

Hoşnut edilemeyen anne-babalar ve şartlı sevgi, kişinin kendisine erişilmez hedefler ve standartlar koymasına neden olur. Birkaç yıl önce bir hanım bana konuşmalarımda itaat ya da itaat etmek sözcüklerini her kullandığımda kendini rahatsız ve suçlu hissettiğini söyledi. Küçükken annesi onu oynaması için giydirirken kendisine çok süslü ve şık elbiseler giydirir sonra da, “Bahçeye çıkıp oynadığında o güzel elbiseni kirletme, o fırfırları ütülemek için kaç saat uğraştım,” der­miş. Akşamleyin bahçeden döndüğünde elbisesinin ne halde olduğunu hayal edebilirsiniz. Ve küçük kız içeri girdiğinde annesi kızgınlıkla, “Seni yaramaz kız, hiç sözümü dinleyip bana itaat etmiyorsun,” dermiş. Gerçekçi olmayan, saçma ve erişilmez istemlerde bulunulurmuş. Ve bunlara erişilmediğin­de de kıza suçluluk duygusu aşılanıp ceza verilirmiş. Ve sözü edilen aile, dindar bir aile olduğundan şimdi yetişkin bir ka­dın olan o küçük kızın Tanrı hakkında çarpık kavramlar, ken­disi hakkın­da aşağılayıcı duygular ve bir suçluluk bulutuyla mücadele etmesi sizi şaşırtıyor mu?

2. Neler olacağının bilinemediği bir ev. Charles Dickens, yapıtlarından birinde şöyle demiştir: “Küçük çocukların dün­ya­sında onları inciten en kötü şey, adaletsizliktir.” Ne zaman neler olacağının bilinmediği bir evde yaşamalarına neden olmak da çocuklar için bir adaletsizliktir. Eğer anne-babalar kendi duygularını kontrol altında tutamıyorlarsa çocuk onlardan ne gibi bir tepki geleceğini asla bilemez.

Beth’in İnanlı yaşamı iniş çıkışlarla doluydu. Çok çabalı­yordu ama iman ve güvenme ona çok zor geliyordu. Bazen hissettiği suçlanma ve suçluluk duyguları o kadar güçlüydü ki, İnanlılar topluluğuna gitmeye bile katlanamıyordu. So­nunda onunla şöyle bir anlaşma yaptık—arkada, kapıya yakın bir yere oturacak ve konuşmamda tahammül edemeye­ceği bir şey olduğunda dışarı çıkabilecekti. Ve konuşmalarım sırasın­da birçok kez ben özellikle ağır bir şeyden söz ettiğimi san­madığım sıralarda onun kalkıp gittiğini görürdüm.

Ev hayatı nasıldı bir bilseniz. Söylediği her söze, yaptığı her harekete çok dikkat etmesi gerekiyordu. Babası alkolikti. Anne­si o sessiz, nazik insanlardan biriydi—her an patlayabi­le­cek, uyuyan bir volkan kadar sessiz ve nazikti! Beth’in söy­lediği şu sözü hiç unutamam: “Bana sarılacaklarını mı yoksa tokatlayacaklarını mı hiç bilmezdim. Zaten her ikisinin de nedenini asla kestiremezdim.” Ve tabii ki, Tanrı’nın da annesi ve babası gibi, ne yapacağı, ne düşündüğü kestirilmez, man­tıksız davranan ve güvenilmez biri olduğunu düşünüyor­du.

Ve o duygusal yaraların yanı sıra fiziksel yaralar da vardı. Bir keresinde yerinden çıkan çenesi için ameliyat olması gerekmişti. Ve Beth’in, Kendisinde değişkenlik ya da dönek­lik gölgesi olmayan ve her nimet ve mükemmel armağanın Kendisinden geldiği Işıklar Babası’na inanabilmezden önce, o yaraların ve tedavi görmesi gereken çok derin acılı anıları­nın iyileşmesi gerekiyordu (İncil:Yakup 1:17).

Bu tür evlerin, duygusal sakatlar ve kusursuzluk kompleksi çeken kişiler üretmesinin nedenini anlamak o kadar zor olma­sa gerek. Hoşnut edilmeleri mümkün olmayan anne-babalar, kabul edilemez benlik, gerçekçi olmayan, erişilmez standart­lar, ne anlama geldikleri bilinmeyen sinyaller, dayanılmaz çatışmalar—bunların hepsi, kişileri yanlış türde yanıtlar vermeye programlar.

Tedavinin zaman, çaba, çoğu kez bir danışmanın ve her zaman da Mesih’in bedeni olan İnanlılar topluluğunun des­tekleyen, sevgi dolu onayını gerektirmesinin nedenini şimdi anlıyor musunuz? Mesih’in bedeninin (İnanlılar topluluğunun) onayı­na, desteğine ve yardımlarına ne kadar çok gereksinimimiz var! Havari Yakup, birçok durumda yeniden programlama, yenileme ve tedavi sürecinin sadece birbirimize içimizi dök­mek ve birbirimiz için dua etmekle gerçekleşe­bileceğini ima etmişti (İncil:Yakup 5:16).





Sinme Gücü

Başımıza sınıflandıramayacağımız sayısız acılar gelir. Bunlar düşmüş bir dünyada yaşamanın bir parçasıdırlar. Benjamin, kendi­sine danışmanlık yaptığım insanlar arasında en ürkeğiy­di. Konuşurken sesini bile duyamazdım. “Ne dedin, Benja­min?” Benjamin’­in sesini yükseltme çalışmaları yapmaya başladık. Benjamin’e yüksek sesle okuturdum. “Biraz daha yüksek sesle, Benjamin. Kendini göster. Ko­nuş!” İnsanlara yük olmaktan o kadar korkuyordu ki onun yanında olmak bile insanlara kendilerini rahatsız hissettiriyor­du. Üzerinde, “Ya­şadığım için beni bağışlayın,” yazan bir levha varmış gibiy­di.

Bu tür insanlar gerçekten alçakgönüllü ve ürkek insanların katıldığı bir kulübün üyeleri olabilirler ve kulübün adı da Paspaslar Kulübü olabilir. Paspaslar’n resmi bir işareti var­dır—o da sarı dikkat ışığıdır. Resmi başyasaları ise, “Yumu­şak huylular yeryüzü­nü miras alacaklardır, eğer herkes bunun böyle olmasını kabul ederse!”dir. Bu grup, “Sinme Gücü” adında bir broşür yazmış olan Upton Dickson tarafından kurulmuştur. Benjamin de, Paspaslar’n imtiyazlı üyelerinden biri olabilirdi.

Benjamin olaylar üzerinde konuşmaya başladığında durumu dü­zelmeye başladı, ama gerçek dönüm noktası, çiftlerin evli­liklerini daha iyi bir duruma sokmak için düzenlenen bir hafta sonu seminerine katıldığında başladı. Sevgi dolu, kendisini kabul eden ve onay­layan çiftlerle çevrili Benjamin, acı veren bir dizi anıyı anlatmaya başladı. Komşularının ailesi hakkında konuşmalarını hatırlı­yordu. Annesi ufak tefek isterik bir kadındı. Nevrasteni geçir­miş ve birçok yıl yarı yatalak olarak yaşamıştı. Ve komşula­rın annesinin nevrasteni geçirmesinin nedeninin küçük oğlanın devamlı onu her yere izlediği, etekle­rine yapıştığı, onun bir an bile gözlerinin önünden ayrılması­na izin vermediği olduğu­nu fısıldaştıklarını hatırlıyordu. Bu, küçük bir çocuk ve hatta yeni yetişmekte olan bir genç için taşınması ağır bir yüktü—“Annenin nevrasteni geçirmesinin ve yatalak olmasının nedeni sensin.” Benjamin, şimdi hıçkırarak ağlıyordu, her şeyi ortaya dökmüştü ve gruptakiler onu hari­kulade bir biçimde sevgiyle kabul etmişlerdi. Üzerinden çok büyük bir yük kalk­mıştı, çünkü artık bütün bu yıllar boyunca haksız bir suçlama yüzünden içinden kendi kendini cezalandır­masına son verebi­lirdi.

Bu şekilde dikkatsizce söylenmiş sözlerin insanlara verdikle­ri acı ve yıkımın derecesini hiçbir zaman bilemeyeceğiz. Küçük bir çocuğun kafasına ekilen incinme, alçaltma ve nefret tohumları azıp kangrene neden olurlar ve bir gün gelir ki o çocuğun yetişkin kişiliğine de sirayet ederler.

“Büyüyüp Ed Amca gibi olmasından korkuyorum,” gibi sözler. Peki, ya Ed Amca dedikleri kişi kimdir? Ed Amca, on yıl cezaevinde yatmış ve bir akıl hastanesinde ölmüştür.

Ya da, “Allahım, şu çocuğun yüzüne bir bakın. Ağabeyinin güzelliğinden biraz alsa ne olurdu sanki,” gibi sözler.

Ya da kendisinden daha güzel bir ablası olan küçük kızın bir aile toplantısında akrabaların, “Çirkin olanı bu,” diye fısıldaştıklarını duyması.

Ya da Amerikalılar’ın bir numaralı düşüncesi olan ve birçok üzücü olaylara, suçluluk duygularına, korku ve nefretlere neden olan seks hakkında söyleyecek yeterince söz bulabilir miyiz? Çocukların birbirlerinin vücutlarını inceledikleri ço­cukça meraktan, büyük ağabey ve ablaların küçükleri tehdit edip, rüşvet vererek ve kendilerini güçlü göstererek onlardan faydalanmalarına dek bunlar o yaştaki çocuklar için 110 voltluk bir telden 800 voltluk elektrik akımı geçirmek kadar yıkıcı bir etkisi olan şeylerdir. Ya kızlarına kızlarıymış gibi değil de karıları ya da metresleriymişcesine davranan babalar ve üvey babalara ne demeli? Seks, olduğu şeyden ötürü duygusal çatışmaların en ölümcülüne neden olabilir: Dehşet ve arzu, korku ve zevk, sevgi ve nefret, bunların hepsi insanı paramparça eden şiddetli bir duygusal depreme neden olur­lar.





Hiddet

Nefretten söz etmişken, bu gerçek bir sorundur, değil mi? Öfke, içerleme ve nefret, insanın içinde derinlerde bir yerlere gömülür. Bazen insanlara danışmanlık yaparken onlara şöyle sorarım: “Duygularınızı dile getirmek için hiddet sözcüğü çok mu kuvvetli?” Çoğu kez başlarını öne eğip, “Hayır, doğru bildiniz,” derler. Dışınsal olarak bir paspas gibi alçakgönüllü görünmelerinin sizi kandırmasına izin vermeyin. Kusursuzluk kompleksi çeken birinin bir şeye çok kızgın olmadığını henüz görmedim. Bu kızgınlık, çekingenlik, utangaçlık ve dindarlık katlarının altında gömülü olabilir ama oradadır.

Tedavi süreci, öfkeyi üstündeki maskenin altından çıkarıp, Tanrı’nın önüne getirip, onu ait olduğu yere, yanı İsa’nın çarmıhına koyma cesaretini de içerir. Hiddetin orada olduğu­nu kabul edip, onunla yüzleşip onu halletmedikçe tedavi diye bir şey gerçekleşemez. Onu halletmenin anlamı, o acı ve alçaltılmada parmağı olan her kişiyi bağışlamak; o kişiye karşı kendinizi haklı çıkaracak her zafer arzusundan vazgeç­mek ve Tanrı’nın bağışlayıcı sevgisinin kendi suçluluk dolu ruhunuzu yıkamasına izin vermenizdir.

Yıllar önce bir yüksek o­kul profesörü beni telefonda aradı­ğında çok şaşırmış­tım. Okulundaki yaptığım bir dizi dinsel konuş­mada söyledi­ğim bir cümleyi hatırlıyordu. Dedi ki, “Şöyle dediniz: ‘Size yapılan uyarımla orantısız bir biçimde büyük olan bir tepki gösterirseniz, o zaman dikkatli olun. Büyük bir olasılıkla derinlerde bir yerlerde gizli olan duygusal bir acının üzerine parmak basılmıştır.’ Sanırım bana da böyle oldu.” Bunun üzerine bizim oturduğumuz şehre geldi ve birlikte neredeyse bir hafta geçirdik. Bilgili ve “Rab’de olgun” biriydi ve Kutsal Kitap’ı çok iyi biliyordu. Ama üniversi­te kam­püsünde bir sorun olmuştu ve birdenbire bu kendini kontrol etmeyi bilen İnanlı bilgin, şiddetli bir öfke ile tepki göster­mişti. Kullanmamız gereken doğru sözcük aslında hid­detti. Bu duruma kendisi de şaşırtmıştı ve olup bitenler yüz­den de suçluluk çekiyordu. Ne yapacağını bilmi­yordu, Kutsal Kitap’ı ne kadar okursa okusun, ne kadar dua ederse etsin ya da durumu Tanrı’nın ellerine teslim etmeye ne kadar çalışırsa çalışsın bir yardımı olmu­yordu. Gerçekten de uçurumun kenarındaydı ve bana acılar içinde şu itirafı yaptı: “Buna inanamıyorum ama bu olay olduğunda ciddi ciddi gidip birini öldürmek istemiş­tim.”

Sorununun köklerini bulmak zor değildi ama, onları kabul etmekte zorluk çekiyordu. Sorununu bana anlatırken, “A, bu çok saçma bir şey... Bu olamaz!” diyordu.

Ona, “Hiçbir şey saçma değildir. Anlat bana,” dedim.

Çok zeki, vaktinden evvel gelişmiş bir çocuktu, hemen hemen doğuştan akıllıydı. Belki böylelerini bilirsiniz—altı yaşındadırlar ama on beş gibidirler. O kadar akıllıydı ki, kendisi gibi akıllı olmayanlarla yaşamak onun için kolay değildi. Ders konusunda sınıf birincisiydi ama iş spora gelin­ce çok iyi değildi. Her teneffüs onun için cehennem gibiydi. Akıllı ama sporda fazla çevik olmayan küçük çocuğun kızdı­rılıp alay edildiği o unutulmaz sahneler vardı. Kendisinden daha büyük ve kuv­vetli olan oğlanlar ve kızlar ona zorbalık ve işkence edip yere düşürüyorlar ve fiziksel olarak inciti­yorlardı. Ama bundan da önemlisi onu duygusal bir sakat haline getirmişlerdi. Belle­ğinin hassasiyeti kendisini hayrete düşürmüştü. Çocukların hepsini isimleriyle hatırlıyordu, üzer­lerindeki giysiler ne olduğu bile aklındaydı. Yıllar geçtiği halde hepsi oradaydı, hiddet kaynağına parmak basıl­mıştı. Her olay hakkında konuştukça, her çocuğa ismiyle hitap etti. Hepsini bağışladı. “Dan’ı bağışlıyor musun? Sally’yi bağış­lıyor mu­sun? Ve ...’yı bağışlıyor musun?” Bu size önemsiz bir şey­miş gibi mi geliyor? Tam tersine, çok acı vericiydi. Ama duada yaşamını kendisine zindan etmiş olan o çocukların hepsini bağışlama lütfunu buldu. Kutsal Ruh, o anıların verdi­ği acıyı aldı ve onları itici güçlerinden yoksun kıldı. Bu, derin bir değişimin başlangıcıydı, Tanrı’nın iyileştirici gücünün, onun kalbindeki o kendisine işkence çektiren ve acı veren delikleri kapatması zaman aldı.





Tanrı’nın Aklaması

Bu şekilde temel ve içten bir içerleme, aslında adaletsizliğe karşı bir öfkedir ve, “Ben bir kurbandım. Doğmayı ben seçmedim. Anne-babamı ben seçmedim. Kardeşlerimi ben seçmedim. Handikaplarımı ve hastalıklarımı ben seçmedim. Ben bir kurbanım ve yaralanmalarım, alçaltılmalarım ve yara izlerimi hep haksızlıklar sonunda aldım,” der. Ve gördükleri her yanlışı ve dünyadaki bütün yanlışları düzeltmek isteyen ku­sursuzluk komplekslilerde bu gizli öfkenin dışarı vurul­duğunu görürüz.

Bu hasar görmüş kişiler için tedavi yeri, bütün haksızlıkla­rın doruğu olan İsa Mesih’in çarmıhıdır. P.T. Forsythe, yazdığı derin kitapta Çarmıh’a “Tanrı’nın aklaması” adını veriyor (The Justification of God, [Tanrı’nın Aklaması], Indepen­dent Press). Tanrı çarmıhta haklı cezamız olduğu kadar çektiğimiz haksız acılar konusunda da bizimle tamamen özdeşleştiğini gösterdi. Hiçbir zaman o çarmıhta olduğundan fazla bir haksızlık olmamıştır. Kimse Rabbimiz İsa Mesih kadar çok reddedil­memiştir. Kendisine yöneltilen suçlamalar, yargılanması ve çarmıha gerilmesi hepsi de tamamiyle haksız­dılar.

Hiçbir zaman, “Tanrı acı çekmenin ne olduğunu bilmiyor,” demeyin ve hiçbir zaman Tanrı’nın Kendisinin çekmediği acıları bizim çekmemize izin verdiğini düşünmeyin. İsa bo­ğazlanmaya giden bir kuzu gibi gitmişti; bütün hakları elinden alınmıştı; bütün güçlerinden yoksun bırakılmıştı. O’na haka­ret edilir, üzerindekiler çıkartılır ve Kendisiyle alay edilirken arkadaşları O’nu desteklemekten vazgeçmişler ve O’nu bıra­kıp kaçmışlardır. Diğerleriyse şöyle alay ediyorlardı: “De­mek sen Tanrı’nın Oğlusun, öyle mi? Öyleyse çarmıhtan aşağı in de bize ne kadar yüce olduğunu kanıtla.”

Çarmıha baktıkça, Mesih’in gerçek olduğunu çok derin bir biçimde görüyoruz. İsa’nın çarmıhı sadece Tanrı’nın hepimiz için olan parlak, ışıldayan ve güzel gerçeği değil, aynı zaman­da bizim hepimiz hakkındaki iğrenç ve tiksindirici gerçektir. İnsanların bu düşmüş ve günahkâr dünyasını sarmış olan kıskançlık, nefret, şehvet, bencillik ve hiddetin gerçeğidir. Bu dünyadaki yaşamın gerçeği Tanrı’nın Oğlu’nun çarmıha gerilmesinde ortaya çıktı. Şimdi Tanrı’nın içinde yaşadığımız türde bir dünyada yaşamanın ne demek olduğunu bildiğini biliyoruz. O bizim Yaralı İyileştiricimiz, zayıflıklarımıza duygusal yönden ortak olan başkâhinimizdir.

Şimdi kusursuzluk kompleksi çeken herkes için—Tanrı’ya asla söyleyemeyeceğinizi düşündüğünüz, içinizde çatışan bütün o duygularla yüz yüze gelemeyen sizler için inanılmaz, inanılmayacak kadar iyi olan iyi haberleri açıklayacağım. Büroma gelen kişilerin şu sözü binlerce kez söylediklerine tanık oldum: “Bunları Tanrı’ya nasıl söylerim? İnsanlara, hatta O’na karşı olan incinmemi, utancımı, öfkemi, içerleme­mi nasıl dışa vurabilirim? Bunu O’na nasıl söyleyebilirim?” Anlamıyor musunuz? O bunların hepsini ve çok daha fazlasını da Çarmıh’ta yaşamıştır.

Mesih’in içinde olan Tanrı, Çarmıh’ta bütün bu acı veren duyguları Kendi sevgisinin içine almıştır. Bütün bunlar O’nun kalbine girmiş, ruhunu delmiş ve bağışlamasının okyanusu ve unutmasının denizinde erimişlerdir.

Havari Pavlus, daha önce Mesih İnancı’nın en şiddetli düş­manlarından biriydi. İsa Mesih’ten nefret ediyor, O’na haka­retler yağdırıyordu ve ilk İnanlı şehit İstefan’ın öldürülüşün­de bulunarak öfkesini açığa vurmuştu. Pavlus, bütün hiddeti­nin Tanrı’nın lütufkâr kalbinde emilip gittiğini keşfedince şöyle yazmıştı: “Tanrı, (bunu biraz daha kişisel yapalım) benim suçlarımı saymayarak beni Mesih’te Kendisiyle barış­tırdı” (Bkz. İncil:2.Korintliler 5:19).

Ruhunuzun derinliklerinde, Tanrı’ya içinizi döktüğünüzde ortaya çıkacak olanlar arasında Tanrı’nın daha önce duymuş olmadığı hiçbir acı, nefret ve hiddet yoktur. O’na anlatacakla­rınızda O’nun anlamadığı hiçbir şey yoktur. O sizi sevgi ve lütufla kabul edecektir.

İsa, bütün bunların gerçek olmak için fazlasıyla iyi oldukla­rını düşüneceğimizi bildiğinden Çarmıha gitmeden bir gece önce Rabbin Sofrası denilen Komünyonu bizlere vermiştir. Dokunup, hissedip, tadıp, kokusunu alıp kabul edebileceğimiz basit şeyler olan ekmek ve şarabı alarak, “Her şeyi size hatır­latması için alın, yiyin,” demişti (Bkz. İncil:Matta 26: 26-28).

Vücudu (yani ekmeği) alıp yedikçe O’nun kırıklığından kendi kırıklığımız için şifa ve bütünlük buluruz. Kâseden içtikçe O’nun bağışlayıcı ve şifa verici sevgisini ruhlarımıza ve vücutlarımıza kabul ederiz.

“Ey Yaralı İyileştirici, Kırık Olan, Sana yaşamlarımızın bütün kırık parçalarını veriyoruz ve Senden onları bir araya koymanı ve bizi iyileştirmeni istiyoruz. Amin.”

Kendi kendilerini tavsiye eden bazılarıyla kendi­mizi bir tutmaya ya da karşılaştırmaya elbette cesaret edemeyiz! Onlar kendilerini kendileriyle ölçüp karşılaştırmakla akılsızlık ediyorlar. Ama biz had­dimizi aşarak fazla övünmeyiz; övün­memiz, Tanrı’nın bizim için belirlediği ve sizlere kadar da uzanan alanın sınırları içinde kalır.

Övünen Rab ile övünsün. Kabule değer kişi kendi kendini tavsiye eden değil, Rab’bin tavsiye ettiği kişi­dir.

(İncil:2.Korintliler 10:12-13, 17-18)





İşte Sen gönülde hakikat istersin; ve bana içimde bilge­lik bildirirsin.

(Zebur:Mezmur 51:6)





9. Süper Siz Mi, Yoksa Gerçek Siz Mi?





Kusursuzluk kompleksi çeken biri Mesih’te gerçekten kendi­si olmayı öğrenmelidir. Buna karşın kusursuzluk kompleksi çeken birinin en büyük pürüzlerle karşılaştığı, en derinden tedaviye ve en ağır ve kesin yeniden programlanmaya gereksi­nimi olduğu zaman, gerçekten kendisi olduğundadır. Kusur­suzluk kompleksinin belki de en korkunç sonucu gerçek kim­likten uzaklaşmaktır. Bu üzücü kayıbın nerede başladığını ve nasıl gerçekleştiğine bir bakalım.

Büyüme olgusunun bir yerinde çocuk, kendisi, Tanrı, diğer insanlar ve ilişkilerle ilgili mesajlar almaya başlar. Bu mesaj­lar öğretilmiş de olabilirler, kapılmış da olabilirler. Bu mesaj­lar direkt olarak söylenip yapılmış şeylerden de, direkt olarak söylenmemiş ve yapılmamış şeylerden de gelebilirler. Genel­likle birçok etken durumu etkiler. Mesajlar, küçük hiç farkın­da olmadan yavaş yavaş, ama emin bir bi­çimde onun içine işler. O zaman olumsuz mesajlar almış olan çocuk, “Oldu­ğum gibi sevilip kabul edilmiyorum. Oldu­ğum gibi onay­lanmak için her yolu denedim. Şimdi kabul edilip sevilmem ancak eğer başka bir şey ve başka biri olur­sam mümkün olacak,” diye düşünür.

Küçük, bütün bunları düşünüp kafasında kurmaz. Yaşamın­da neler olup bittiğini ve neden bir insanın gelişmesi için Tanrı tarafından verilmiş temel gereksinimlerinin karşılanma­dığını bilmez. Güvenlik, kabul ediliş, ait olma ve değerli olma gibi çok gerekli bazı duygular ona hiç erişmezler. Sevil­mek ve sevgiyi vermek için duyduğu gereksinim hiç karşılan­maz. Bunun yerine içinin derinliklerinde endişe, güvensizlik, değersizlik ve istenmezlik gibi duygular büyümeye başlar. Ve de çocuk başka biri olmaya çalışmanın uzun ve zahmetli yolunu tırmanmaya başlar.

Trajik olan bu durumda kişinin Tanrı tarafından tasarlanmış olan kendi kişiliğine hiçbir gelişme fırsatı tanınmamasıdır. Kendi yeteneklerini geliştiremez. Gerçek kişilik inkâr edilip bastırılır ve onun yerini sahte bir kişilik alır. Tanrı tarafından tasarlanmış olan kişiliğin gelişmesinde kullanılması gereken bütün duygusal ve ruhsal enerji kişinin kendisi hakkında sahte ve idealize edilmiş bir resim yaratmasında kullanılır.

Ne yazık ki, bu kişi İnanlı olduğunda bu kendini mahveden olgu otomatik olarak durmaz. Bağışlanma, sevgi dolu bir kabullenme ve Tanrı’nın lütfu kişinin gerçek olmayan kişiliği­nin bazı dış tabakalarına işleyip yaşamına yeni bir dürüstlük ruhu getirirler.

Ama çarpılma ciddi ise ve duygular kötü bir şekilde hasar görmüşlerse, daha derinlemesine bir tedavi gerekecektir. Çünkü çoğu kez sahte kişilik, kendini İnanlı yaşamına trans­fer eder ve yeni dinsel deneyimin etrafında kendini yeniden düzenler.





Süper Size Karşı Gerçek Siz

Süper Siz ve Gerçek Siz deyimleri ne anlama gelmektedir? Süper Siz, sevilmek ve kabul edilmek için olmanız gerektiğini sandığınız kendinizin sahte, idealize olmuş bir imajıdır. Süper Siz, kendinizin hayali bir resmidir. Eğer insanlar gerçek sizi tanırlarsa hiç kimsenin sizi asla sevmeyeceğine programlandı­ğınız için, sevilip kabul edilmek için Süper Siz olmaya çaba­larsınız.

Bu çarpıklık Kendisi Mutlak Kusursuzluk olan ve insanlardan da kusursuzluk isteminde bulunan ve sizin de her nasılsa sadece iyi tarafınızı göstermeniz gerektiğinizi düşündüğünüz Tanrı’ya dek uzanır. Tanrı’ya da Gerçek Siz’i değil, Süper Siz’i göstermeniz gerektiğini düşünürsünüz.

Size çok kişisel bir soru sormama izin verin. Derin derin düşün­erek ya da dua ile Tanrı’nın huzuruna geldiğinizde O’na bu iki kişilikten hangisini sunarsınız? Bu soruyu bir keresinde bazı duygusal ve ruhsal sorunlardan ötürü yardım istemek için bana gelen başarılı bir din adamına sormuştum. Ona, “Tan­rı’yla olan ilişkinizde, duada O’nun önüne gittiğinizde O’na hangi kişiliğinizi sunarsınız? Tan­rı’nın önüne götür­düğünüz, kendi düşsel resminiz nedir?” diye sordum. “Hemen yanıt vermeyin. Acele etmeyin. Bera­berce oturalım ve siz bu konu üzerinde düşünün” dedim.

Çok uzun bir süre sessizce oturdu. Sonra da bana, “Biliyor musun, bunu daha önce hiç böyle düşünmemiştim. Ama sana karşı dürüst olmam gerekiyor. Korkarım Tanrı’nın huzuruna her zaman en iyi ruhsal durumumu göstermeye çalışarak ve en iyi işlerimi sergileyerek başıma en güzel hâleyi takıp çıkıyorum. Dürüst olarak itiraf etmem gerekirse, kendimi Tanrı’nın huzurunda olarak düşle­diğimde oradaki ben her zaman Süper Ben oluyorum. O’nun önüne hiçbir zaman olduğum gibi, Gerçek Ben olarak gittiğimi hatırlamıyo­rum.” Sonra başını sallayıp şöyle dedi: “‘Olduğum Gibi’ ilahisini belki yüzlerce kez söyledim ama Tanrı’nın huzuruna çıktığım­da bu ilahiyi yaşamıma bir kez olsun uyguladığımı sanmıyorum.”

Bu durumda olan tek kişi o değildir. Tanrı’dan Gerçek Kişili­ği gizleyerek Süper Kişiliği O’na sunmanın ince yolları var­dır. Bunlardan bir tanesi gelecekçi yoldur. “Biliyorsun Tan­rı’m, henüz Süper Ben’e erişebilmiş değilim. Bunu Sen de biliyorsun ben de biliyorum. Henüz Süper Ben’in bir resmi değilim, ama bir gün olacağım. Bir gün kusursuz bir İnanlı olacağım. Bir gün yeterince dua edeceğim, Kutsal Kitap okuyacağım, insanlara İsa’dan söz edeceğim, Senin için sansasyonel şeyler yapacağım. Bir gün kendimin idealize edilmişi olacağım. Süper Ben olacağım. Bu yüzden lütfen şimdi Gerçek Ben’e aldırma Tanrı’m, çünkü o sadece geçici. Lütfen bana bir gün olacağım kişiymişim gibi bak.”

Sonra pişmanlık yolu vardır. Ve kusursuzluk kompleksi çeken kişinin yaşamına kendini küçük görme ve hatta kendini hor görmenin sıkça girdiği yol da budur. “Tanrı’m, bütün günahlarım, başarısızlıklarım ve kusurlarımla Gerçek Ben’e bakma. Bunlara bakma çünkü benim Gerçek Ben’i ne kadar küçük gördüğümü biliyorsun, değil mi? Ve Senin de bütün başarısızlıklarım ve kusurlarımla Gerçek Ben’den nefret ettiğini tahmin ediyorum. Ama hedeflerimi biliyorsun, Rab’ bim. Sen Gerçek Ben’den nefret ettiğine göre ve ben de Ger­çek Ben’den nefret ettiğime göre, o zaman ben gerçekte senin tarafındayım ve aslında ben Süper Ben’im.”

Bu şekilde ince yollarla kendini küçültmek, Tanrı’yı etkilemek için yapılan sürekli bir içinsel ceza haline gelir. Tanrı’nın sadece Süper Siz’e baktığını ve Gerçek Siz’i görmediğini umut eder­siniz. Tanrı o çirkin, kabul edilmez Gerçek Siz’e dayanamadı­ğı ve siz de kendinizin de ona dayana­madığınızı Tanrı’ya sürekli söylediğiniz için, Tanrı sizin çok yüksek standartları­nızdan etkilenmeli, gerçekten kim olduğunuzu anlamalı ve bu yüzden de sizi kabul edip sevmelidir.

Buradaki trajedi Gerçek Siz’in duygusal olarak çocuksu bir düzeyde saplanıp kalmış olmasıdır. Ve bu da kişiliğiniz­den dışarı vuran bazı tamamen çocuksu şeyleri açıklamaya yeterlidir. Geçmişte bir yerde kaldınız; hiç büyümediniz. Bir yetişkinin kronolojik vücuduna sahip olduğunuz besbelli, ama ruhsal ve duygusal bakımlardan olgunlaşmamış bir düzeyde yaşıyorsunuz.





Süper Siz ve Duygular

Kusursuzluk kompleksi çeken birinin en büyük sorunları duygular alanındadır, çünkü Süper Benliğin imajı bazı duygu­ları yaşadığını asla itiraf etmeyen bir kişidir. İsa’yı kafaların­da Kutsal Kitap’a aykırı düşen bir biçimde, “yumuşak huylu, sakin ve ılımlı İsa” olarak canlandırırlar. Bu İsa, hanım evladı, pasif, sevinç ve kedere karşı kayıtsız olan ve duygula­rını asla dışavurmayan biridir. Duyguları mümkün olabilen en sıkı biçimde denetlenmiştir ve genellikle hiçbir duyguyu dışavurmaz.

Ancak iyi duygular ve kötü duygular diye bir şeylerin varlı­ğı doğru değildir. Duygular sadece duygulardır. Kişiliğiniz­den çıkan bütün bir dizi şeylerin sonuçlarıdırlar. Hiçbir duygu kendi başına günahkâr değildir. Onların doğru mu yoksa yanlış mı olduklarına, onlarla ne yaptığınız karar verir. Onlar­la nasıl başa çıktığınız, onların sizi doğruluğa mı yoksa günah­kârlığa mı yönelttiklerini belirler. Duygular kendi başla­rı­na sadece Tanrı tarafından size verilmiş olan kişilik dona­tımı­nızın önemli parçalarıdır.

Süper Siz’in genellikle kötü olarak nitelendirdiği duygular­dan biri öfkedir. Ben de öfkenin daima kutsal ve temiz olmayan bir duygu olduğuna ilişkin Kutsal Kitap’a uygun olmayan, insanlığa sığmayan ve yıkıcı bazı öğretilerle yetiştirildim. Bu tutumların üstesinden gelmek yıllarımı aldı. Neredeyse İnanlı yaşamımı mahvettiler ve neredeyse evliliği­min yıkılmasına neden oldular, çünkü karıma karşı öfkemi doğru bir şekilde dışa vurmayı öğrenmem gerekiyordu. Her iyi kadın ve her iyi koca bunu kabul edilebilir bir şekilde yapmayı öğrenmelidir.

İncil:Markos 3:5’de İsa’nın çevresindekilere öfkeyle baktığı­nı okuyoruz. Bu ayet İncil’de İsa’nın öfkelendiğini söyleyen tek ayet olduğu halde, İsa’nın tapınaktaki para bozanları tapınaktan kırbaçlayarak attığında ve bazı kişileri “kör aptallar,” “badanalı mezarlar,” “katil­ler,” “yılanlar,” “sahte­kârlar” diye adlandırdığında öfkeli olduğunu çekinmeden söyle­­yebiliriz (Bakınız İncil:Matta 23). İsa o kızgın öfkesini dışavurduğu zamanlarda da en az diğer zamanlardaki gibi kutsal ve tanrısaldı. Bazen kusursuz sevgi ve öfke el eledir; çünkü öfke, kusursuz sevginin bir ürünü olabilir.

Biz İnanlılar’ın kulağa hoş gelen ama insanların kafalarını karıştıran bir deyimi vardır. “A, bu öfke değil ki; haklı kız­gınlık,” deriz. Neden öfkenin doğru bir kullanılma biçimi olduğunu ve öfkenin kendisinin günahkâr bir duygu olmadığı­nı söylemiyoruz. Bunu yapmak çok daha az kafa karıştırıcı olurdu.

Önemli olan öfkenin nasıl kullanıldığı—nasıl dışavurulup üstesinden gelindiğidir. Ama, hiçbir öfke duygusu yaşamama­sı ve yaşasa bile dışavurmaması gereken bu gerçek olmayan, sahte Süper Siz imajına sahip olduğunuzda duygusal hasar ve çöküntü geçirmeye mükemmel bir aday oluyorsunuz demektir.

Öfke ile içerlemeyi birbirleriyle karıştırmayın, çünkü ikisi de birbirinden tamamiyle farklı şeylerdir. Kontrol altında tutulan ve doğru bir biçimde dışavurulan öfke ile kontrolden çıkan ve doğru olmayan biçimlerde dışavurulan öfke birbirle­rinden farklı şeylerdir. Havari Pavlus, doğru öfke ile içerleme arasındaki farkı açık bir biçimde ortaya koymuştur. Öfkeyi çok dikkatli bir biçimde nefret, kötülük, kin ve bütün diğerle­riyle kıyaslamıştır. “Öfkelenin, ama günah işlemeyin” (İn­cil:Efesliler 4:26) sözünün de emir halinde verilmiş olması yeterince ilginçtir. Pavlus, “Tamam, bir istisna olarak kırk yılda bir öfkelenmenize izin veriyorum” demedi. Pavlus, “Öfkelenin! Kızın!” dedi. Ama “Dikkatli olun” diye de çabu­cak ekledi. Pavlus, öfkenin doğru bir şekilde ele alınmaz­sa içerleme, kötülük ve kine yol açabileceğini biliyordu. Pavlus, “Öfkenizi dışa vurun, ama onun sizi hiçbir şekilde kin, içerleme ve nefrete götürmemesine dikkat edin,” diyordu. Tuhaf olan şu ki, siz ve ben öfkemizle doğru biçimlerde başa çıkmanın yollarını öğrenemezsek, insanlara içerleyeceğiz ve kin duya­cağız. Eşlerin öfkelerini doğru biçimlerde dışa vura­bilmeyi öğrene­memelerinden ötürü birçok evlilik sona ermiş­tir. Bir­çok derin duyguyu sanki bir tencere kapağının altında saklıyorlar, yavaş yavaş yanıyorlar ve binbir ince ve kurnaz yolla birbirlerinden öç alıyorlar.

Öfkeli olun, ama dikkatli olun. Öfkeyi doğru bir biçimde dışavurmayı bilmediğinizde öfke içerleme ve kine dönüşür. Öfkesini dışavurmak için kendine asla izin vermeyen; kendisi­nin öfkeli olduğunun farkına varmaya bile izin vermeyen kusursuzluk kompleksi çeken kişinin başına gelen de aynen budur. Bu duyguyu inkâr eder, onu kişiliğinin içlerine gömer, o da orada kaynayıp onu rahatsız eder ve bir sürü kılık değiş­tirmiş duygusal sorun, evlilik sorunu ve hatta fiziksel hasta­lık olarak tekrar ortaya çıkar.

Öfke Tanrı tarafından insanların içine konmuş olan ve insan kişiliğinde Tanrı’nın suretinin bir parçası olan bir duygudur ve yaratıcı amaçlar için kullanılması gerektir.





Süper Siz ve Çatışma

Süper Siz’in, her zaman herkesle iyi geçinmeniz, herkes tarafından sevilmeniz ve İnanlılar arasında asla hiçbir çatışma olmaması gerektiği türünde sanıları vardır.

Kusursuzluk kompleksi çeken biri için, bir İnanlılar toplulu­ğunda kısa bir süre geçirmek bile bir şok olur, çünkü İnanlı­lar’ın birbirleriyle geçinmelerinin, kendilerine yardımcı olma­ya çalıştıkları inansızlarla geçinmelerinden daha zor olduğunu anlamaları uzun sürmez. Bunu kendi topluluklarımızda da görü­yoruz. Ancak kusursuzluk miti, “Benim olmam gereken biçim bu,” şeklinde sürer.

Böyle bir fikir Kutsal Kitap’tan mı gelmiştir? Pavlus ve Barnaba gibi iki büyük insan bile birbirleriyle birlikte çalışa­mamışlardır. Çok bilgece bir kararın sonucu olarak birbirle­rinden ayrıldılar ve ilk İnanlılar topluluğu da çok bilgece bir kararın sonucu olarak onların üzerlerine ellerini koydu, onları kutsayıp bereketledi ve her ikisini de aksi yönlere yolladı.

Tanrı onların insanlığını sadece bir yerine iki hizmet görevi açmakta kullandı. Tanrı onların görüş ayrılığını, Markos’un olgunlaşması ve İncil’in Markos kısmının yazarı olmasına yardım etmek için kullandı.

Herkesin herkesle birlikte çalışamayacağı doğrudur ama bu birilerine karşı içerlemenizi haklı çıkarmaz. Nefret etmek ya da kin tutmakta haklısınız anlamına gelmez. Herkesle birlikte olmaktan hoşlanmayabilirsiniz ve herkesle birlikteyken kendi­nizi rahat hissetmeyebilirsiniz anlamına gelir. Ve Süper Siz’in, “Eğer geçinemiyorsanız kabahat sende. Sorun olan sensin ve eğer sen kendini düzeltirsen iyi geçineceksiniz,” diyen suçlayıcınız olmasına izin vermeyin. Pavlus asla, “Kutsal Ruh’la doluysanız herkes­le barış ve huzur içinde yaşarsınız,” gibi bir şey söylememiş­tir. Sadece, “Mümkünse, elinizden geldiği kadar bütün insan­larla barış içinde yaşayın” demiştir (İncil:Romalılar 12:18). Sorun diğer insanda olabi­lir. Pavlus, Süper Siz’in yaptığı gibi, “Evet ve o sorun senin de sorunun ve sen de öbür insanın düzelmesinden sorum­lusun,” dememiştir. Bunu çok iyi bir biçimde dile getiren bir şiir vardır. Şöyle der:

Cennette azizlerle yaşamak,

Ya Rab’bim ne görkemli şey olacak;

Ama yeryüzünde azizlerle yaşamak,

Tamamen farklı bir hikâye.

Gerçek Siz, gerçek farklılıklar ve gerçek çatışmalarla yüz yü­ze gelir ve insanlara bu konularda bir sevgi ruhu ile yakla­şa­cak kadar aldırır ve onları sever. Ama Gerçek Siz bazen en iyi ve tek çözüm yolunun, büyük din adamı Stanley Jo­nes’un sözlerini kullanırsak, “aynı görüşte olmadığımız halde, birbi­rimize karşı nazik kalma konusunda aynı görüşte olmalı­yız,” olduğunu da bilir.





Süper Siz ve Mutluluk

Süper Siz, “Her zaman süper mutlu olmalıyım,” mitine inanır. Ama siz her zaman mutlu musunuz? Hiç moraliniz bozulmaz mı? Her zaman Rab’be hamtlerle dolup taşar mısı­nız? Hiç çabaladığınız zamanlar yok mudur? Hiç göklerin bakırdan yapılmış olduğunu ve Tanrı'nın dualarınıza cevap vermediğini düşündüğünüz zamanlar yok mudur? Hiç yaptık­larınızı sırf görev duygusundan ötürü, içinizde bunlara eşlik eden mutlu hisler olmadan yaptığınız zamanlar yok mudur? Getsemani Bahçesi’nde Rabbimiz havarilerine şöyle demiş­ti: “Canım ölüm derecesinde kederli.” Yerlere kapanmıştı, üze­rin­den terler boşalıyordu ve duygularıyla iradesi arasında kor­kunç bir çatışma sürüyordu. Duyguları, “Baba, Sen her şeyi yapabilirsin; mümkünse bu kâse benden uzaklaştırılsın” diyor­du. Ancak iradesi Kuzey Kutbunu gösteren bir mıknatıs gibi sürekli, “Benim isteğim değil Senin isteğin olsun” diyor­du. Ve bazen bu mücadelenin aynısı bizim de ruhlarımıza acılar verir.

İngilizce’de mutluluk sözcüğü olan happiness’in kökü happe­nings yani olaylar, olup bitenlerdir. Yani buna göre mutluluk, olaylara, bize olup bitenlere, kontrol edemediğimiz dış etken­lere bağlıdır. İnanlılar’ın beklemesi gereken şeyi açıklayan uygun sözcük ise neş’e, sevinçtir. Çünkü sevinç, durumlar ve olaylardan etkilenmeyen, ilişkilere bağlı bir sözcüktür. Sevinç, fırtınanın ortasındaki dinginliktir; duygular fırtınalı olabilir ama kişinin içinde Tanrı’nın isteğini yapmakta oldu­ğunu bilmekten gelen bir huzur vardır. Ancak bu, Süper Benlik maskesini giyip, gülümseyen dudaklar, pırıl pırıl dişler ve “Rab’be Şükürler Olsun!” larla dolaşıp duracağımız anla­mına gelmez.





Gerçek Siz Gerçekçiliği

Bir İnanlı olarak gerçekçi biri olabilirsiniz. Bunun anlamı, en kötü, en çirkin ve en acı veren şeylerle yüz yüze gelmek­ten ve üzüntü, keder, acı, yalnızlık, mücadele ve hatta moral çöküntüsü gibi duygularınızı dışavurmaktan korkmanıza gerek olmadığıdır. Bazen peygamber İlyas’ın en büyük zaferinden sonra moralinin bozulup: “Ya Rab, artık yeter. Ölmeme izin ver” dediği zamanki gibi moraliniz bozulabilir.

İsa’nın yaşamı sağlıklı bir dürüstlük doludur—her tür duygu çok açık seçik bir biçimde kaydedilmiş ve hiçbir ayıp ya da suçluluk ya da kusursuzluk kompleksi olmadan özgürce dışa­vurul­muştur. Mitsel bir Süper Benliği değil, İsa’yı örnek alın. İsa Mesih’te olduğunuzda gerçek duygularınızı dışavur­maktan ve gerçek kendiniz olmaktan korkmanıza asla gerek yoktur.

Süper Siz olmak için zaman ve enerjinizi boşa harcadıkça kendi büyümeniz ve Tanrı’yla dostluğunuzdan zaman hırsızlığı yapıyorsunuz. Ve Tanrı’nın İsa Mesih’in kendisi için öldüğü Gerçek Siz’i kabul edip sevmesine asla izin vermiyorsunuz. Tanrı’nın tanıyıp gördüğü tek siz Gerçek Siz’siniz. Süper Siz hayalinizin bir ürünü, sahte bir imaj, bir put bir ilahtır. Tan­rı’nın Süper Siz’i görüp görmediğinden bile emin değilim. İsa’da kendiniz olabilirsiniz ve kendinizi kimseyle kıyaslama­nız gerekmez. İsa, Gerçek Siz’in Tanrı’nın en baştan beri olmasını tasarladığı kişi olabilmesi için sizi iyileştirmek ve sizi değiştirmek ister.

Süper Benlik çok zor ölür ve dinsel süper benlik de en zor ölenidir. Ona inatçı bir biçimde sarıldığınızı görebiliyorsanız, Kutsal Ruh’un size, “Bırak onu! Onu terket! Vazgeç ondan! Ancak o zaman sen ve Ben, seni Gerçek Sen yapmanın şifa verici sürecine başlayabiliriz,” dediğini işitmenizi ümit ediyo­rum.

Bu sahte Süper Siz’i devam ettirebilmek için ruhsal enerjini­zi boşu boşuna harcamayı bıraktığınız ve bu enerjiyi ruhta gerçekten büyümeniz için Kutsal Ruh’la işbirliğiyle harcama­ya başladığınızda, kendinizi İsa Mesih’te özgür bulacaksı­nız—meli malılardan özgür, diğer insanların onay ya da onaylama­malarından özgür, olmak istediğiniz kişiyle gerçekte olduğu­nuz kişi arasındaki performans uçurumu yüzünden çektiğiniz o korkunç suçluluk duygusundan özgür kılınmış bulacaksınız.

Performans uçurumunu kapatan nedir? Size iyi haberlerim var: Tanrı’nın gerçek Süpermen’i olan İsa’nın bütün kusur­suzluğu size İsa Mesih’in çarmıhından Tanrı’nın lütfunun bedava bir armağanı olarak verilmiştir ve bunlar yaşamınız­daki bütün uçurumları kapatmaya yeter de artar.

Pavlus bunu çok güzel bir biçimde dile getirmiştir: “Ama siz Tanrı sayesinde İsa’dasınız. O bizim için Tanrısal bilgelik, kutsallık ve kurtuluş oldu,” (İncil:1.Korintliler 1:30).





Ey canım, neden çökmüşsün ve neden içimde inliyorsun? Tanrı’ya ümit bağla, çünkü yüzümün kurtuluşu için yine O’na hamdederim. Ey Tanrı’m, canım içimde çökmüştür... Senin çağlayanların ses verince engin engine çağırıyor; bütün dalga­ların ve sellerin üzerimden geçti.

Bana her gün, “Nerede senin Allahın?” dedikleri için, gece gündüz gözyaşlarım bana gıda oldu.

(Zebur:Mezmur 42:5-7, 3)





10. Moral Çöküntüsü Hakkında Yanlış ve Doğrular





Moral çöküntüsü İnanlılar arasında yaygın görülen bir şey­dir. Siz şimdi bana, “Böyle bir şey nasıl olur? Moral çökün­tüsü içindeki bir İnanlı mı? Sözcükler bile birbirleriyle karşıt anlamlı, birbirlerine uymuyorlar. Kişi gerçekten Kutsal Ruh’­tan doğmuşsa, ki eğer Kutsal Ruh’la dolmuşsa muhakkak Kutsal Ruh’tan da doğmuştur, o zaman onun moral çöküntü­süne uğraması imkânsız bir şey değil midir? Muhakkak ki, bir İnanlı moralman çöküntü içindeyse, bu bir yerlerde bir şeylerin ters gitmekte olduğunun bir işaretidir, Tanrı’yla olan ilişkisinde düzeltmesi gereken bir şey vardır. Bu, kişinin yaşamında günah olduğunun bir belirtisidir,” diyebilirsiniz.

Söylediklerinizin hepsi kulağa doğruymuş gibi ve çok basit gelebilir ama Kutsal Kitap’taki ayetlerle, İnanlı deneyimleri­nin gerçekleriyle ve psikoloji hakkındaki gerçeklerle ölçtüğü­müzde yetersiz kalırlar. Ve tarih boyunca azizlerin özgeçmiş­lerini incelersek çok aykırı kalırlar.





İnanlılar Moral Çöküntüsü İçinde Olabilirler

Son günlerde Davut’un Mezmurlarını hiç okudunuz mu?

“Ey canım, neden çökmüşsün?” (Zebur:Mezmur 42:5)

“Ey Tanrı’m, canım içimde çökmüştür”(Zebur:Mezmur 42:6).

“Ey canım, neden çökmüşsün ve neden içimde inliyorsun? Tanrı’ya ümit bağla, çünkü ben yine O’na hamdederim; Yü­zümün kurtuluşu ve Allah’ım O’dur” (Zebur:Mezmur 43:5).

Ya da, “Yeter, ya Rab, şimdi canımı al” diyen İlyas’ı dinlediniz mi? (Tevrat:1.Krallar 19:4).

Ya da, “Benim için ölmek yaşamaktan daha iyidir” diyen Yunus peygamberi? (Tevrat:Yunus 4:3).

Ya da Getsamani Bahçesi’nde acılar içinde dua ederken, “Canım ölüm derecesinde kederli” diyen İsa’nın sözlerini okudunuz mu? (İncil:Matta 26:38) Siz moral çöküntü­sü­nü—hem de insanı doğmuş ve yaşamış olduğuna pişman eden biçimde bir moral çöküntüsünü dile getirmek için daha iyi sözler bulabilir miydiniz? Moral çöküntüsü içindeyken yazıl­mış olan Mezmur­lardan çoğu kişinin yüzünden söz eder ve ne kadar da haklı­dırlar! Moral çöküntüsü içinde ve kederli olan bir insanın yüzü de çok üzgündür. Sıkıntı içinde, endişeli ve mutsuz görünür, sanki bütün dünyanın yükünü omuzlarında taşıyor­ gibidir.

Moral çöküntüsünün çok yaygın olan diğer bir belirtisi de

gözyaşlarıdır. Yazar, “Gece gündüz gözyaşlarım bana gıda oldu” demiştir (Zebur:Mezmur 42:3). Bu, psikolojik bakımdan hayret verici doğrulukta bir cümledir! Moral çöküntüsü çoğu kez iştahsızlığa neden olur. Yemek yemek istemezsiniz. Ye­mek size iğrenç geldiği için, yemek yerine gözyaşlarınızla yaşarsınız. “Yediğim et gözyaşlarım oldu” ve bazılarımız buna, “Evet ve sebzem, salatam, tatlım ve içeceğim de,” şeklinde bir ekleme yapabilirler. Ne olmuştur? Gözyaşlarını­za engel olamazsınız, üzüntüyle kendi kendinizi yersiniz ve tabii bu da moral çöküntünüzü arttırır.

Kutsal Kitap bize bazı İnanlılar’dan çok daha gerçekçi ve nazik davranır, çünkü İnanlılar’ın moral çöküntüsü içine gire­bileceğini çok açık bir şekilde gösterir. Geçmişin büyük Mesih İnanlıları’nın özgeçmişle­ri de bu konuyu ele alır. Çoğu kez John Wesley’in İsa Mesih'e iman ettiği zamanki deneyi­minden alıntılar yaparız, ancak ben sizlere John Wes­ley’in, bundan hemen sonra buhran, şüphe ve keder içinde söylediği sözlerinden öyle bazı alıntılar yapa­bilirim ki, bunlar daha önce söylediklerini neredeyse geçersiz kılarlar.

Samuel Logan Brengle, Portrait of a Prophet (Bir Peygam­be­rin Portresi) adlı kitap, adı Salvation Army yani Ruhsal Kurtuluş “Ordusu” olan bir İnanlı örgütünün büyük İnan­lısı’ nın öyküsü­dür. Brengle’ın kutsallık konu­sunda yazdığı klasik yapıtları birçok dile çevrilmiş ve milyonlarca İnanlı’nın İsa Mesih’te daha derin bir yaşam bulmalarına yardımcı olmuştur.

Brengle’dan söz ederken, Hall şöyle yazmıştır: “Melankolik duygular kafasını sardığında duygularıyla mücadele etmesi gerekirdi,” (s. 213). Brengle, bir mek­tubunda şöyle yazmıştır: “Sinirlerim gergin, yıpranmış ve bitkin. Ve moral çöküntüsü çok eskiden beri tanıdığım bir şey olduğu halde üzerime bazen yaşamımda tatmadığım türde bir kasvet ve moral bo­zukluğu iniyor,” (s. 214). Yaşa­mının daha sonraki dönemle­rinde açık havada yapılan bir toplantıda sarhoşun biri kafasına bir tuğla atınca başından yaralandı. Bu yaralanmanın çıkardığı komplikasyonlar, “eski bir tanıdık” adını verdiği ve yaşam boyu mücadele ettiği moral çöküntülerinin artmalarına neden oldu. Buna karşın Samuel Logan Brengle’dan daha sadık ve daha çok İsa’ya benzeyen bir İnanlı var mıydı?

Kişi moral çöküntüsüyle başa çıkabilmeden önce onun orada olduğunu kabul etmelidir. Ve birçok İnanlı eğer duyguları hakkında tamamiyle dürüst olabilirlerse, “Evet, moral çökün­tüsü benim de eski bir tanıdığım. Neden söz ettiğinizi biliyo­rum,” şeklinde bir itirafta bulunacaklardır.

Ancak birçok İnanlı moral çöküntülerini inkâr ederek sorun­larına sorun eklerler. Moral çöküntüsüne suçluluk duygusunu eklerler ve böylece sorunu iki kat arttırırlar. Dilerseniz ciddi bir moral çöküntüsünün bir ton duygusal yük taşımaya eşit olduğunu söyleyelim. Kişide yarattığı his tamamen aynıdır, öyle değil mi? Sırtınızda bir ton yük taşımak kötü olabilir ama, belki de bunu yapacak gücünüz vardır. Ancak, “Böyle­sine bir moral çöküntüsü içinde olduğum için benim çok büyük bir sorunum olmalı,” dediğinizde, buna suçluluk duy­gusu da eklenince sırtınızdaki yükü iki katına çıkartmışsınız­dır ki, bu yük kimsenin taşıyamayacağı kadar ağırdır.

Moral çöküntüsünün anlamı ruhsal başarısızlık değildir. Kutsal Kitap’taki öykülerde en büyük moral çöküntülerinin çoğu, en büyük ruhsal başarıyı izleyen duygusal düş kırıklık­la­rı olarak ortaya çıkmışlardır. Bu peygamber İlyas’ın yaşa­mında doğru olduğunu söyleyebileceğimiz bir şeydir. Yaşa­mının en büyük anı olan Karmel Dağı üzerinde Baal’ın pey­gamberlerine karşı kazandığı zaferden sonra, ne oldu hatırlı­yor musunuz? Bu olaydan sonra onu yeniden gördüğümüzde bu kez bir ardıç ağacının altında tek başına oturmakta ve Tanrı’ya hayatını alması için yakarmaktadır. İbrahim de bunun gibi bir olay yaşamıştır (Tevrat:Tekvin 15). Ve çoğu­muz da yaşamışızdır. Moral bozukluğu doğanın duygusal tepkisi gibidir. Çok güçlü bir tabancayla ateş etmek gibidir. Doğanın geri tepmesidir, ya da belki C. S. Lewis’in insan kişiliğinde “dalgalanma yasası” adını verdiği insan doğasında­ki denge çemberidir.

Ne yazık ki, İnanlı dostlarımızdan bazıları bu noktada bizle­re yanlış ve gerçekçi olmayan öğütlerde bulunarak en kötü düşmanlarımız olabilirler. Moral çöküntüsü konusunu anlamayan İnanlılar vardır. Kendi kişilikleri moral çökün­tülerine fazla hedef olmadığı için moral çöküntüsü geçiren insanları anlayamazlar. Bu durumda olan iki kişi birbirleriyle evli olduklarında durum özellikle çok zalimleşebilir. Eğer koca moral çöküntüsüne giren biri değil ama karısı öyleyse, adam karısının duygularını ve ruh durumunu anlamakta zorluk çekebilir. Eğer koca, karısı bir moral çöküntüsü içinde oldu­ğunda onu ruhsal bakımdan suçlarsa durum iki misli zalim olabilir. Durum bunun tam tersiyse ve kadın aynı şeyi kocası­na yaparsa da sonuç aynı olabilir.

Hiçbir zaman moral çöküntüsü içine girmediğiniz için daha ruhsal olduğunuz gibi bir duyguya kapılamazsınız. C. S. Lewis bir keresinde, kendimizi erdemli saydığımız zamanlar­da bunun böyle olmasının nedenlerinin yarısının ruhsallık değil, sadece yaradılış ve huy olduğunu söylemişti.





Moral Çöküntüsü ve Suçluluk Duygusu

Günahın verdiği suçluluktan doğabilecek, itaatsizlik ve gü­nah olduğunu bildiğiniz şeyleri yapmanın getirebileceği bir moral çöküntüsü vardır. Ancak benim sözünü ettiğim bu değildir. “Günahın verdiği moral çöküntüsünü nasıl anlayabi­lirim?” diye sorabilirsiniz. Ve bu, özellikle de fazlasıyla hassas bir vicdan, meli malıların zalimliğini, ya da sürekli rahatsızlık, endişe ve suçluluk duygusu çeken kusursuzluk kompleksiyle dolu biriyseniz iyi bir sorudur. Size çok yardım­cı olabileceğini sandığım bir genel ilke vermeme izin verin. Belirli ve somut bir davranış ya da tutumdan kaynaklanan somut ve belirli bir suçluluk duygusu, genellikle gerçek ve güvenilebilir bir suçluluk duygusudur, yani düşsel bir şey değildir. Ve bunu izleyen duygular gerçek bir günahtan ötürü çekilen gerçek bir suçluluk duygusu ve gerçek bir moral çöküntüsüdür.

Ancak, neden olduğu belirsiz, her şeyi içine alan bir şemsi­yenin altında cereyan eden sistematik bir biçimde kendi kendi­ni suçlama, tam olarak neden olduğuna parmak basılamayan genel endişe ve suçluluk duygularına gelince, bunlar çoğun­lukla sahte bir suçluluk duygusu ya da kaynakları duygusal olan basit moral çöküntüleridir. Günah insanı moral çöküntü­süne götürür ama her moral çöküntüsünün kaynağı günah değildir. Moral çöküntüsüne neden olan şeyler, çoğu kez kişinin çok derinliklerinde bir yerlerdedir ve çok karmaşıktır­lar, kişilerin yetişkinliklerine taşıdıkları çocukluk acıları ve bunların bıraktığı yara izleri kadar karmaşıktırlar.





Moral Çöküntüsü ve Kişilik

Moral çöküntüsü, kişilik yapısı, fiziksel yapı, vücut kimya­sı, bezlerin çalışması, duygusal kalıplar ve öğrenilen duygu-kavramlarıyla bağlantılıdır. İnanlılar olarak bunun farkına varıp bu gerçeği kabul etmemiz gerektir. Batıda eski ve an­lamlı bir çocuk şiiri vardır; eğer hepimiz bu şiirdeki kadar iyi sağduyuya sahip olsaydık çok daha iyi bir durumda olabi­lirdik.

Jack Sprat etin yağını yiyemezdi,

Karısı ise yağsız tarafını;

Ve böylece ikisi beraberce,

Tabağı temizleyip parlattılar.

Şimdi ister inanın ister inanmayın, bu hayret verici derinlik­te bir kişilik analizidir. Jack Sprat ve karısı, yapısal olarak tamamiyle farklı kişilerdir. Bu yüzden ikisine de aynı şekilde yemek yediremezsiniz ya da ikisini de aynı şekilde yaşata­mazsınız. Böyle bir şey yapmak kişiliklerini hiç dikkate almamak olur. İkisi de değerli insanlardır ve tamamiyle farklı yapılara sahip oldukları halde birbirlerini çok sevdikle­rini sanıyoruz. Dileğim daha çok din adamı, öğretmen ve özellikle de anne-babaların bu çocuk şiirindeki sağduyuyu yaşamların­da iyice öğrenmeleridir.

Bu arada birisi, “Hey, bir dakika, Mesih’e geldiğimizde yeni yaratıklar olduğumuzu ve eski şeylerin geçip gittiğini unutuyorsun. Tanrı’nın bizi yıkayıp yenilemesi bütün bu eski farklılıkları ortadan kaldırmıyor mu?” diye sorabilir. Bu soruya, “Tanrı’ya şükür ki hayır, kaldırmıyor!” diye yanıt verebilirim.

Yeniden doğmak temel yapınızı değiştirmez. İçinize, Os­wald Chambers’in söylemeye bayıldığı gibi, “İsa Mesih’in mizacını koyar” ama temel yapınızı değiştirmez. İnanlı olma­nız, şim­diden sonra kendinizle kendiniz gibi yaşamanızın sona ereceği anlamına gelmez. Pavlus İnanlı olduktan sonra da hâlâ Pav­lus’tu. Petrus da hâlâ Petrus’tu, Yuhanna da hâlâ Yuhan­na’ydı. Başka birer insan olmadılar. Tanrı’nın planında hiçbir iki şey tamamiyle aynı değildir. Hiçbir kar tanesi birbirinin tamamen aynı değildir. Birlikteki büyük çeşitlilik yoluyla Tanrı Kendi yollarının harikalığını gösterir. Hepimiz mizaç ve kişilik yapısı bakımlarından farklıyız. Kişiliğimize göre olayları farklı biçimlerde görüp hisseder, farklı biçimler­de yorumlar ve tepki gösteririz.

Havari Pavlus’un bize hatırlattığı gibi, “Biz bu hazineye toprak kaplar içinde sahibiz” (İncil:2.Korintliler 4:7). Bazı kişiler yapıları ve mizaçlarından ötürü sinirli, vesveseli, ya da çabuk korkan kişilerdir. Fazlasıyla hassastırlar ve duygula­rı kolaylıkla etkilenip değişebilir. Bazen Pavlus’un bu tip insanlardan biri olup olmadığını düşünüyorum. O kadar kuv­vetli olduğu halde Korint’e gittiğinde şu sözleri söylemiştir: “Ben size zayıflık ve korku içinde geldim, nasıl da titriyor­dum!” (İncil:1.Korintliler 2:3). Sinirleri gergin bir gençti, “Dışarıda kavgalar, yüreğimizde korkular vardı” (İncil:2.Ko­rintliler 7:5). Bunun genç din önderi Timoteyus için kesinlikle geçerli olduğunu biliyoruz. İncil:2.Timoteyus mektubunun tümü Pavlus tarafından Timoteyus’u bir moral çöküntüsünden çı­kartmak için yazılmışa benzer. Brengle’ın biyografisini yazan kişi ona, “yapı itibariyle melankolik” biri adını vermiş­ti. Kendi içlerine çok bakan ve fazlasıyla hassas kişiler moral çöküntüsü konusunda en büyük sorunları yaşarlar.

Moral çöküntülerimizin çoğunun temel nedeni bu konuyu kendi kendi­mize gerçekçi bir biçimde ele almaktaki başarısız­lığımızdır. Doğal olan (mizacımız ve kişilik yapımız) ile doğaüstü olan (ruhsal yaşamlarımız) arasında hiçbir bağlantı olmadığını düşünürsek ciddi bir yanılgının içine gireriz. Hem duygularımız hem de inancımız, aynı kişilik aygıtı aracılığıyla işlerler. Tanrı bizlere kişilik aygıtımızı es geçerek ya da kısa devre yaparak gelmez. Kafamızın üzerine matkapla bir delik açıp lütfunu oradan içeri büyülü ve gizemli bir şekilde bir huniyle akıtmaz. İnançla kullandığımız kişiliklerimizin meka­nizması, duygularımızın onların aracılığıyla çalıştığı aynı aygıttır.

Bunu eğer içinde televizyon, stereo teyp, pikap ve radyo olan çok büyük ve pahalı müzik setlerini düşünürsek anlaya­biliriz. Bu çok güzel bir mobilya­dır. Ama bu büyük aletin transistörleri­nin bazılarında bir bozukluk olursa bütün ses sistemi gider. Neden mi? Bütün kısımlar aynı mekanizma aracılığıyla çalış­maktadırlar. Şurada bir bağlantı yanacak olursa, ya da bir kondansatör ve bir transistörlerde bir aksaklık olursa üç işlev de bundan etkilene­cektir. Bunun nedeni, hepsinin aynı sistem aracılığıyla çalış­masıdır.

Moral çöküntüleri tamamen ruhsal kaynakların dışında olan nedenlerden kaynaklanabilirler. Olmalarının nedeni, aletlerde bir bozukluk olmasıdır—bu belki fizikselde, ya da duyguların dengesinde ve kişilikte olan bir bozulma olabilir. Transistör­ler etkilenmiş, bir bağlantı yanmış ve bu ruhsal yaşamı bile etkilemiştir.

Kendisi hakkında şöyle yazan İnanlı Brengle’a dönelim: “O zamana kadar varlığını hiç bilmediğim türde bir kasvet ve moral çöküntüsü beni sardı... Tanrı sanki yokmuş gibiydi. Mezar en büyük hedefimmiş gibiydi... Yaşam bütün yüceliği­ni, büyüleyiciliğini ve anlamını yitirmişti... Dua beni hiç rahatlatmıyordu, hatta duanın ruhunu ve dua etme gücünü de kaybetmiş gibiydim” (Hall, Portrait of a Prophet, sayfa 214). Biraz önceki benzetmemizi kullanırsak, dalgaları yollayanın bir kusuru yoktu; Tanrı’nın sevgisi hâlâ geliyordu. Radyo istasyonu çok güzel bir müzik yayınlıyor, televizyon verici istasyonu doğru görüntüleri yolluyordu, ama aletten çıkan tek ses cızırtı ve televizyonda görünen tek görüntü “kar yağı­şı”ydı. Neden mi? Çünkü alıcıda bir bozukluk vardı.

Brengle’a da böyle olmuştu. Ve ne kadar bilge olduğuna dikkat edin. Duygularına karşın Tanrı’nın hâlâ orada olduğu­nun farkındaydı. Her cümlede sanki, gibiydi sözcüklerini kullandı. “Tanrı yokmuş gibiydi... Mezar en büyük hedefim­miş gibiydi.” Ve Brengle kendisi sanki, gibiydi sözcüklerinin altlarını çizmişti.

Hiç duygularınızın tamamen değiştiği oldu mu? Bir gece yatağa yatıyorsunuz ve her şey yolunda. Sabah uyanıyorsunuz ve hiçbir şey yolunda değil. Buna hiçbir neden bulamıyorsu­nuz. Dün mutluydunuz. Bugünün çok iyi bir gün olmasını bekliyordunuz. Ama bir şeyler oldu ve bugün tepkileriniz değişik. Dün olan şeyler hakkında duygularınız, davranışları­nız ve yorumlarınız bugün tamamiyle farklı. Ve yalnız değil­siniz. Tanrı yanınızda ama Suçlayıcı da öyle... Şeytan yatağı­nızın yanında oturuyor çünkü kişiliğinize girebilmek için bir açıklık görüyor. Neden mi? Çünkü Şeytan bu dünyanın ruhu­dur ve sizin ve benim öğren­memiz gereken şeyi yani doğal olanı etkileyen aletlerin ruhsa­lı da etkilediğini O zaten bilmek­tedir. Bunun için Şeytan sinirliliğinizi bir ruhsal çöküntüye dönüştürmeye çalışır. Şeytan daima duygusal çöküntüyü ruhsal bir yenilgiye dönüş­türmek ister. Alıcı setinizdeki yan­mış bir duyguyu alıp onu yanıp kül olmuş bir güvene dönüş­türmek ister. Zayıflıklarını­zın farkındadır, ruhunuzun derinlik­lerini bilir ve kişiliğinizin derinliklerine büyük bir hızla giden tren gibi gelir.

Şeytan’ın kazanmayı nasıl istediğini biliyor musunuz? Size bir faul yaptırıp sizin oyundan çıkmanızı sağlamaya çalışır. Moral bozukluğu gibi doğal bir durumu, ruhsal yenilgi, şüphe ve ümitsizliğe dönüştürmeye çalışır.





Kendi Kişiliğinizi Kabul Etmek

Size kendi kişiliğinizi ve yaradılışınızı kabul etmeniz için bir çağrı yapmak istiyorum. İçte hakikat demek artık kim olduğunuz gerçeğine karşı savaşmamanız demektir. Kendi yaradılışınızla bir düşmanmışcasına mücadele etmekten vaz­geçmeli ve onu Tanrı’nın bir armağanı olarak görmeye başla­malısınız.

Şahsen ben yıllarca kendi kendimle mücadele ettim, başka biri olmaya çalıştım, sinirli mizacımla savaşarak ve bu konu hakkında da hep biraz öfke duyarak yıllar geçirdim. Kendimi olduğum gibi kabul edebileceğim zaman geldiğinde yaşamım­da bir dönüm noktası oldu. Çünkü bir gün Rab bana, “Hey, bütün elinde olan bu! Başka bir kişilik sahibi olmayacaksın. Bu yüzden rahatla ve onunla yaşamayı ve bir şeyler yapmayı öğren.

Ve dahası, olmadığın Süper Sen’i değil, Gerçek Sen’i Benim ellerime verirsen o zaman sen ve Ben iyi geçineceğiz ve Ben seni olduğun gibi kullanabileceğim” dedi.

Moral bozukluğunun üstesinden gelmek için ilk adım kendi­nizi olduğunuz gibi kabul etmektir. Bunun anlamı mizacınız tarafından idare edilmeniz değildir. İsa’yı Rab olarak kabul ettikten sonra Kutsal Ruh’un yaşamınızı idare etmesi gerek­tir. Ancak Kutsal Ruh sadece kabul edip O’na teslim ettiğiniz şeyleri doldurup idare edebilir. Kendi mizacınızı değiştire­meyeceğiniz doğrudur ama onun Kutsal Ruh tarafından idare edilmesine izin verebilirsiniz.

Brendle’ı büyük bir moral çöküntüsü içinde bıraktık ve onu ya da sizi orada bırakmak istemiyorum. Brendle şöyle yaz­mış:

Dua hiçbir rahatlık getirmedi. Dua ruhunu ve dua etme gücünü kaybetmiş gibiydim. Sonra içimde hiçbir şükran ve teşekkür etme ruhu hissetmediğim halde Tanrı’ya teşek­kür etmeyi ve şükretmeyi hatırladım. O korkunç mo­ral çöküntüsü ve kasvetten başka bütün duygularımı kaybet­miştim. Ama çektiğim sıkıntılar için Tanrı’ya teşekkür ederken, sıkıntılarım berekete dönüşmeye başla­dı, ışık parlayıp çok yavaş bir biçimde büyümeye başladı ve sonunda kasveti kovaladı. Moral çökün­tüm yok oldu, yaşam bir kez daha lütfun getir­dikleriyle dolu güzel ve istenilir bir şey olmaya başladı (Hall, Portrait of a Prop­het, sayfa 214).

Olay bu! Brengle, “Hatırladım” dedi. Pavlus Timoteyus’a, “Anımsıyorum” dedi. Yarın sabah, Tanrı’nın sevgisinin hisle­rinize, performansınıza ve hatta O’na olan sevginize bile bağlı olmadığını hatırlayın. Sevgisinin temeli, Kendi sadakati­dir. Tanrı’nın kalıcı sevgisi asla değişmez; merhameti hiç bitmez. Her sabah yenidirler: “Senin sadakatin büyüktür. Benim payım Rab’dir... Bundan ötürü O’na umut bağlarım,” (Tevrat: Yeremya’nın Mersiyeleri 3:23-24).





Üstün gücün bizden değil, Tanrı’dan kaynak­lan­dığı bilinsin diye biz bu hazineye toprak kaplar içinde sahibiz. Her yönden sıkıştırılmışız, ama ezilmiş değiliz. Şaşırmışız, ama çaresiz değiliz. Kovalanıyoruz, ama terkedilmiş değiliz. Yere yıkıl­mışız, ama yok olmak değiliz.

Bu nedenle cesaretimizi yitirmeyiz. Her ne kadar dış varlığı­mız harap oluyorsa da, iç varlığımız gün­den güne yenileniyor.

(İncil:2.Korintliler 4:7-9,16)





11. Moral Çöküntüsü ile Başa Çıkmak





Moral çöküntüsü hakkındaki duygularınızı dürüstçe kabul ederek, Tanrı’nın sizin hakkınızdaki bilgisine bir şey katmaz­sınız. O, bu duyguları bilir. Oğlu aracılığıyla sizin ayakkabı­larınızın içinde yürüyerek (yani Kendini sizin yerinize koya­rak) bunları yaşadı ve sizi anlayıp size yardım etmek için yanınızdadır. Moral çöküntünüzü kabul edip onu inceledikçe iyileşmeye doğru olumlu adımlar atabi­lirsiniz.





Gücünüzün Ötesindeki Şeyleri Mi Başarmaya Çalışıyorsunuz?

Fiziksel, duygusal ve ruhsal sınırlarınız vardır ve bu sınırla­rın içinde kalmanız gerekir. Yeterince uyuyor musunuz? Ara sıra yeterince uyumadan yapmamız gereken şeyler vardır; o zaman da yeterince uyuduğumuz zamanlarda depoladığımız yedek kuvvet yardımımıza yetişir. Ama bu istisnayı kural haline getirmeniz sürekli bir yorgunluk içinde yaşadığınızı gösterir. Ve eğer böyle yapıyorsanız kronik, belki de klinik ve patalojik moral çöküntüsü çekeceğinize dair size garanti verebilirim. Kendinizi sadece kişiliğini bulmaya çalışmakla kalmayıp aynı zamanda enerji sıkıntısı çekmekte olan adam gibi hissedersiniz. Adam kim olduğunu bilmiyordu ve öğren­mek için de kuvveti yoktu!

Soracağınızı bildiğim bir soruyu siz sormadan ben yanıtlaya­yım—hayır, Rab’bin hizmetinde olmanız bu durumda hiçbir değişiklik yapmaz! Tanrı, din adamları, müjde yayıcıları, çok başarılı kişiler ve Tanrı için çok fazla çalışan­lar için Kendi yasalarını bozup onları kozmik gözdeleri haline getirmez. Bu kişiler hâlâ Tanrı’nın vücutlarımız ve duygularımıza yer­leştirdiği yasaların altındadırlar. Ve bu yasalara sık sık karşı gelip sonra da hiçbir şey olmamasını bekleyemezsiniz. Ne tür bir yük taşıyorsunuz? Kim olduğunuzu sanıyorsunuz? Tanrı mı? Bu, kusursuzluk kompleksi çeken kişilerin sorunla­rından biridir, bunu biliyor muydunuz?

Belirli zamanlarda doğru yiyecekleri yiyor musunuz? Doktor olan yeğenim bir zamanlar acil serviste çalışıyordu. Ona, “İntihar etmeye çalışmış moralman sıfır insanlar acil odasına getirildiklerinde ne yaparsınız?” dedim.

“Bazen yaptığımız ilk şey onları yedirmektir, çoğu kez de biftek veririz. Bu kişilerin vücutlarındaki protein oranı genel­likle düşüktür. Sık sık öğrendiğimiz şeylerden biri de iki üç gündür doğru dürüst yemek yememiş olduklarıdır. Vücutla­rındaki protein düzeyi düşük olduğundan enerji düzeyleri de düşük ve moral bozuklukları büyüktür.” Yaşamlarının fiziksel alanlarını sürekli ihmal edip sonra da neden moral çöküntüsü içinde olduklarını merak eden İnanlılar vardır.

Moral çöküntünüzün Tanrı’nın yaşamınızdaki “voltaj regülatörü” olabileceğini hiç düşündünüz mü? Sürekli gerçek­çi olanak­larınızın dışında yaşadığınız için Tanrı’nın sizi yavaş­­latmak, duygularınızı dengelemek isteyebileceğini dü­şün­dünüz mü? Kusursuzluğun esir çalıştırıcısı sizi “...melisin, ...malı­sın” gibi duygularla çalıştırdığında duygu­sal motorunuza fazla yükleniyorsunuz ve bunun bedelini kronik bir moral bozuklu­ğuyla ödersiniz.





Ya Tepkileriniz?

Başınıza gelenler, sizin o olaylara nasıl tepki gösterdiğiniz kadar önemli değildir. Ve bazı tepkiler vardır ki kişileri duygusal ve ruhsal çöküntüye götürebilen bir tepkiler zincirine neden olurlar.

Benliğinize darbe indiren bir şey mi oldu? Birisi sizi büyük bir düş kırıklığına mı uğrattı? Çok çalıştığınız halde pekiyi alacağınıza sadece iyi mi aldınız? Büyük bir üzüntü mü geçir­diniz, birisini mi kaybettiniz, ölüm ya da boşanma nedeniyle yuvanız mı yıkıldı? Ya da daha az derin ama genç yaştakiler için aynı derecede üzücü bir şey olan erkek arkadaşınız ya da kız arkadaşınızdan mı ayrıldınız? Birçok kez gençler yanı­ma gelip, “Bütün arkadaşlarım gelip, ‘eğer bir İnanlıysan kendini bu şekilde hissetmemelisin’ diyerek bana saldırıda bulunuyorlar,” demişlerdir. Bu şekilde gerçekçi olmayan stan­dartlarla gençlerimize karşı ne kadar zalim oluyoruz. Tanıdık, bildik, güvenli ve rahat yerleri, yüzleri ve köklerimi­zi bırakıp yeni ve yabancı yerlere gitmek—bunlar da moral çöküntüsüne neden olan darbelerdir.

Bazen kişiliğimize yapılan farklı bir saldırı bizleri hazırlıksız yakalar! Büyük savaşı kazanmışızdır, tanklar ve ağır silah­larla çarpışmışızdır sonra da çalıların arkasında pusuya yat­mış biri tarafından vuruluruz. Peygamber İlyas’a da böyle olmuştu. 400 Baal rahibiyle tarihin en dramatik kanıtlama savaşlarından birinde karşı karşıya geldi. Sonra da Kral Ahab’ın karısı Jezabel’in (İzabel’in) ters ve iğneleyici bir sözü onu fazlasıyla rahatsız etti: “Git o peygambere söyle, bu akşam gün batımına kadar onun yaşa­mını kendisine o denli zindan edeceğim ki, ölmüş olmayı yeğleyecek!” (Tev­rat:1.Krallar 19:2).

Her şey böyle başladı: “Eğer gün batımına kadar şehirden ayrılmazsan...” İlyas kendisini o kadar iyi hissediyordu ki, pusudan gelen mermi onu hazırlıksız yakaladı. Saatlerce dua etmekten, mücadele ve yorgunluktan bitkindi. İzabel’in (Jeza­bel) söylediği sözler onu intiharımsı bir moral çöküntüsü içine düşürdü. Sonra Tanrı onun üzerinde acil servis tekniğini uyguladı. İlk önce İlyas’ı proteinle beslemeleri için kargaları yolladı, bunun ardından da peygamberin çok gereksinimi olan uyku geldi. Sonra Tanrı, İlyas’ın anlayışını yeniden düzen­ledi. “Tek başına değilsin, dostum, senin gibi 7500 tane daha var. Bunu unut­tun,” dedi. İlyas’ın duyguları ve ruhsal duru­mu çok geçmeden normale döndü.

Moral çöküntüsüne götüren üç temel tepki görebiliyorum. Bunlar, kararsızlık, öfke ve de haksızlığa uğramanın uyandır­dığı duygu­larıdır.

1. Kararsızlık. Bir karar vermeniz gerektiğinde o kararı vermemek için sürekli elinizden geleni yapıyor musunuz? Karar vermeyle başa çıkmanızın standart biçimi bu mu? Eğer öyle ise, vücudunuzda kafa huzurunuzu yok edecek ve kapana kısılmışlık duygularınızı daha da arttıracak bir moral bozucu var demektir. Moralleri bozuk insanlar güçsüz olduklarını hissederler: “Kapana kıstırıldım. Bu durumdan nasıl kurtula­bile­ceğimi bilmiyorum.” Aynı enerjiyi karar vermeyi daha sonra­ya atmak yerine, kararı vermek ve uygulamak için kulla­nabi­lirsiniz. Enerjinizi yapıcı bir karar almak için kullanmanız moral çöküntüsünden uzak durmanın iyi bir yoludur.

Hayır demekten korktuğunuz için mi karar vermeyi daha ileri bir tarihe atıyorsunuz? Birisini üzeceğinizden mi korku­yorsunuz? Birisini üzmeden içinden çıkamayacağınız bazı durum­lar vardır. Bunların icabına bakmayı erteledikçe insan­ları iki kat daha fazla üzersiniz ve sizin de moraliniz bozulur. Evet demekten mi korkuyorsunuz? Sorumluluk ya da riskten mi korkuyorsunuz? Oturup bir o yana bir bu yana bakarsanız, sonunda de­ğişken biri olup çıkarsınız. Ve Yakup’un da dediği gibi değişken insan tuttuğu yolların tümünde kararsız olan kişidir (Bkz. İncil:Yakup 1:8). Kararsızlık, çoğu kez moral bozuk­lu­ğunun habercisidir.

2. Öfke. Moral çöküntüsünün bildiğim en belirgin tanımı şudur: “Moral çöküntüsü, donmuş öfkedir.” Moral çöküntüsü konusunda sürekli bir sorununuz varsa, yaşamınızdaki bir öfkenin üstesinden gelmemişsiniz demektir. Gecenin gündüzü izlediği gibi moral çöküntüsü de üstesinden gelinmemiş, bastırılmış ya da doğru bir biçimde dışarı vurulmamış bir öfkeyi izler.

3. Adaletsizlik. Kusursuzluk kompleksi çeken kişilerin adalet ve adaletsizlik duyguları orantısızdır. Dünyayı, dünyadaki haksızlıkları düzeltmek, buğdayla birlikte büyüyen zararlı otları yolmak için içlerinde derin bir istek vardır. Bunun kötü bir duygu olduğunu söylemiyoruz, bu yararlı bir duygudur; her reformcu, her din adamında ve bir dereceye kadar da her İnanlı’da bulunması gerekir. Bu adaletsizlik duygusu Kutsal Ruh’a teslim edilip, temizlenip, O’nun tarafından kontrol altında tutulursa, John Wesley’in dediği gibi, “Kutsal Kitapsal kutsallığı yaymak ve ulusa reform getirmek için... Tanrı’nın elinde yararlı bir alet olabilir.” Ama kontrolsüz, dengesiz, arkasında çözülmemiş temel bir öfke sorunuyla adaletsizlik duygusu çok yıkıcı olabilir; moral çöküntüsüne neden olur ve iyi kişisel ilişkileri bozar.

Büyük bir adaletsizlik duygusu taşımayan mora­li bozuk bir kusursuzluk kompleksliye çok ender rastladım. Yaşamın ada­let­­sizliklerine karşı içindeki büyük öfkeye verile­cek tek cevap bağışlamadır. En çok bağışlanması gereken kişiler kimlerdir? Anne-babalar ve sevdiklerimiz. Çoğu kez moral çökün­tülerinin kökü aile yaşamının ilk devrelerine dek uzanır. Ve bu öfkeli kökleri dürüst bir biçimde ele alıp, içer­lemeleri­nizle yüz yüze gelip, bağışlamayı öğrenmedikçe, moral bo­zuklu­ğunun çiçek açıp büyüyeceği bir serada yaşarsı­nız.





Bir Bağışlama Öyküsü

İki kız kardeş olan Mary’yle Martha birbirlerinin tam zıttıy­dılar. Mary dışa dönük, hayat dolu bir sarışındı. Martha ise sessiz, çok yetenekli bir kumraldı. Martha gelip benimle konuşmak istedi, çünkü birisiyle çıkıyordu; bu insan şimdi­ye dek çıktığı kişilerin içinde en iyisiydi ve ilişki gelişmek­teydi. İlişki aynı zamanda bir sürü duygusal sorunu, bir sürü moral bozukluklarını ve genç adama karşı öfkeli bir kusur bulmacalığı da ortaya çıkartmıştı. Onu sevmek istiyordu ve bunu öğreniyordu da, ancak aynı zamanda onu eleştirip incit­mek istediğinin de farkına varmış ve bu da onu çok şaşırt­mıştı. Ve dönüp geriye baktıkça geçmiş yıllarda da bunun erkeklerle olan beraberliklerinin kalıbı olduğunun farkına vardı ve bu durum onu korkuttu.

Birlikte konuştukça birçok derin içerleme su yüzüne çıktı ve Martha bunlarla uğraşmaya başladı. Bunlardan bazıları anne­si ve babasına karşıydı ve bunlar bağışlandı ve öfkenin yerini sevgi aldı.

Ancak bir gün Martha’nın gerçek sorununun Mary olduğu ortaya çıktı. Ve birden bire düş gücünün perdesinde öfkeli anılar uçuşmaya başladılar. Kendini bildiğinden beri yaşam kıyaslamalarla doluydu—anne-babası, öğretmenler, arkadaş­lar, din adamları ve komşularının yaptığı kıyaslamalar.

O anıların tedavi olması için dua etmeye başladık ve Mart­ha Tanrı’ya bağışlamak ve bağışlanmak istediğini ve Tan­rı’nın duygularını değiştirmesine izin vermeye razı olduğunu söyler­ken sanki Kutsal Ruh bir perdeyi kaldırdı ve Martha’ya bir sürü gerçeği gösterdi. Ve dua ederken birden şöyle bağır­dı: “Aman Tanrım! Şimdiye kadar söylediğim, düşündüğüm, yaptığım ya da hedeflediğim her şeyin Mary ile ilgili olduğu­nu anlıyorum. Yaşamımı fazlasıyla etkiliyordu, kafamda bir sabit fikir gibiydi; neredeyse yaşamımda Senin yerini aldı!”

Martha, Mary ile rekabet içinde olduğunu düşünmeden bir tek elbise, üniversitede seçmeli bir ders ve bir tek erkek arkadaş seçmemiş ya da kendine bir hedef edinmemişti. Ve içindeki gizli incinmeler ve öfke onu duygusal bakımdan ablasının esiri yapmıştı. Martha’nın geçmişi bırakıp kıyaslan­maların adaletsizliği olduğunu hissettiği şeyleri ve dışavurulan ve vurulmayan kayırmaları bağışlaması büyük bir mücadeleyi gerektirdi. Martha duada bir saatten fazla süren bir mücadele verdi. Sonunda bitkin düştü; ben de bitkin düştüm. Ama o mücadele dolu duadan sonra Martha gerçekten bağışlayabildi; içinde katılaşmış olan o nefret dolu, reka­betçi ve öfkeli küçük kızdan kurtuldu ve özgür oldu.

Öyküsünün en iyi tarafı birkaç ay sonra gelip de, “Biliyor musunuz, gerçekten tamamen yeniden doğdum. Moral çökün­tülerim artık sadece normal ruh haleti değişiklikleri; ve artık eskisi gibi o siyah çukurlarda kıvranmıyorum. Ve en iyisi de eskiden olduğumu sandığım kişiden tamamen farklı biriyim. Özgürüm! Kendi fikirlerim, kendi zevklerim var. Şimdi kendi seçimlerimi yapıyorum ve kendi hedeflerimi belirliyorum. Kendim olmaktan ötürü çok mutluyum!” demesiydi.

Yüz ifadeleri bile değişmişti ve zamanla Martha sevmek için özgür, bütün bir insan oldu. Neden mi? Çünkü ıstırapları, öfkesi ve haksızlık olduğunu düşündüğü şeylerle yüz yüze gelmiş ve Tanrı’nın sevgisinin bunların hepsini yıkayıp götür­mesine izin vermişti.

Sizin de yaşamınızın bir yerlerinde “donmuş” bir öfke var mı? Anne-babanıza karşı? Ailenizin bireylerine karşı? Tanrı’ ya kızgın mısınız? Birçok insanın Tanrı’yı bağış­laması gere­kir. Bunun nedeni Tanrı’nın yanlış bir şey yapmış olması değil, onların sorunlardan ötürü Tanrı’yı suçlu görme­lerinden ötürüdür. Gerçek duygularınızla yüz yüze gelip Tan­rı’nın sevgi­sinin anlayışında onların icabına bakmanızın zama­nı gel­miş­tir.

Evli olduğunuz kişiyi geçmişteki hatalarından ötürü bağışla­manız gerekebilir. Ama bağışlamak aynı zamanda, o kişiye lütfunuzu uzatmanızdır. Eşinizi şöyle ya da böyle olduğu ve gereksinimlerinizden bazılarını karşılayamadığı için bağışlayı­nız. En ciddi evlilik çöküntülerinin bazıları eşlerden biri, “Ama Tanrım, bu şekilde düşünmeye hakkım var! Bu şekilde düşünmem gerek, çünkü o ...” diye düşünmeye başladıkların­da olur. Ve kendimizi kandırılmış, içerlemiş ve ihanet edil­miş hissetmeye hakkımız olduğunu söylediğimizde moral çöküntüsü yolundayızdır!

Sizin üzerinizde otoritesi olanlara karşı içinizde öfke birik­tirdiğiniz ve onları bağışlamayı reddettiğiniz için moral çö­küntüsü içinde olabilirsiniz. Yanlışlıklar yapmış olabilirler. Ancak Tanrı’nın sizin üzerinizde otorite sahibi olmaları için size verdiği kişileri bağışlamanız gerekmektedir. Bunu yap­mayı reddederseniz moral çöküntüsü ile yakın dost olunca şaşırmayınız.

Pavlus Roma’daki İnanlılara yazdığında, şöyle demişti: “Sevgili kardeşler, kendi öcünüzü kendiniz almayın; bunu Tanrı’nın gazabına bırakın. Çünkü şöyle yazılmıştır: Rab diyor ki, ‘Öç benimdir, kötülüğün karşılığını ben verece­ğim.’” Ama, ‘düşmanın acıkmışsa onu doyur, susamışsa su ver. Bunu yapmakla onu utanca boğarsın.’ Kötülüğe yenilme, kötülüğü iyilikle yen,” (İncil:Romalılar 12:19-21). Bu dünya­daki adaletsizlikleri, haksız­lıkları ve ıstırapları düzeltmek Tanrı’nın işidir ve bizi, “BE­NİM işime burnunu sokma,” diye uyarır.

Ama bizleri, bağışlama ve sevme işinde Kendisine katılma­mız için davet eder. “Birbirinize karşı iyi yürekli, şefkatli olun,” ve Tanrı’nın bunu söyleyebileceği gibi— “Ben sizi Mesih’te bağışladığım gibi, siz de birbirinizi bağışlayın,” (İncil:Efesliler 4:32). Her şeyi düzeltip her şeyin öcünü alma işini bırakın, bağışlama ve sevme işine girin.

Adaletsizlik ve haksızlığa olan öfkenizi ve fazla hassaslığını­zı Tanrı’ya teslim ettiğinizde, artık kendiniz için üzülmeyi bırakırsınız ve moral çöküntüleriniz hemen azalır.





Luther ve Seamands

Martin Luther’in moral çöküntüsü hakkında birçok şeyler yazdığını öğrenmek sizi şaşırtabilir. Martin Luther mutsuz çocuk­luğu, çok katı bir dinsellikle eğitilmesi nedeniyle kendini küçük görme duygusu ve moral çöküntüleriyle sürekli müca­dele ediyordu. Bu sorunla başa çıkmak için harikulade öneri­lerde bulunmuştur. Bunlardan çok yararını gördüğüm bazıları­nı ve kendi önerilerimden de bazılarını sizinle paylaş­mak istiyorum.

1. Yalnız kalmamaya çalışın. Moral çöküntüsü içinde oldu­ğunuzda başka insanların yanında olmayı istemezsiniz. Kendi kabuğunuza çekilmek istersiniz. Ama kendi kabuğunuza çekil­meniz soyutlanma ve moral çöküntüsü içindeyken soyutlanma­nız ise insanlardan soğumanız demektir. Kendinizi insanlarla birlikte olmaya zorlayın. Bu, moral çöküntünüz sırasında yap­ma­nız kesinlikle elinizde olan temel şeylerden biridir.

2. Diğer insanlardan yardım isteyin. Moral çöküntüsü içinde olduğunuzda olayları farklı biçimlerde algılarsınız. Ufacık bir şey büyüyüp kocaman olur. Ama gerçek dostlar böyle zaman­larda size neyin nasıl ve ne olduğunu gösterebilirler. Kendini­zi bir bataklıktan nasıl kendi saçlarınızı yukarı doğru çekerek kurtaramazsanız bir moral çöküntüsünden de kendi başınıza kurtaramazsınız. Etrafa neş’e saçan insanları ve durumları arayın. Yine burada da bunu yapıp yapmama konusunda seçim sizindir ama sonucu da belirler.

3. Şarkı söyleyin! Müzik çalın. Bu, Kral Saul’un moral çöküntülerine iyi gelen tek şeydi. Davut’un müziğinin ahengi ve güzelliği Kral Saul’un moralini düzeltirdi (Tevrat:1.Samuel 16:14-23).

4. Tanrı’yı övün ve O’na teşekkürler edin. Yüzyıllar boyun­ca Mesih İnanlılar bu konuda görüş birliğinde olmuşlardır. Brengle’ı da kurtaran buydu. Tanrı’yı kendisine yakın hisse­demediği ve dua edemediği zamanlar ağacın üzerindeki bir yaprak ve bir kuşun güzel bir kanadı için Tanrı’ya teşekkür ederdi. Basit gündelik şeyler için Tanrı’ya teşekkür ederdi. Pavlus’un bu konuda Timoteyus’a söylediği şeyin özeti şuy­du: “Hatırla ve minnettar ol,” (İncil:2.Timoteyus 1). Selanik­lilere, “Her şey için kendinizi minnettar hissedin,” demedi, “Her durumda şükredin,” dedi (İncil:1.Selanikliler 5:18).

5. Tanrı’nın sözlerinin gücüne bütün gücünüzle yaslanın. Tanrı moral çöküntüsü içinde olduğunuz zamanlarda size yardımcı olması için Kutsal Kitap’ın herhangi bir bölümünü kullanabilir ama yüzyıllar boyunca insanlar Zebur:Mezmur­lar’dan çok yararlanmışlardır. Bunun nedeni yazarının moral çöküntüsünü yakından tanıması ve moral bozukluğu getiren duygulara açık olmasıdır. 150 Mezmur’un içinden sizin duru­munuzdan söz eden 48 Mezmur vardır. Benim çoğunlukla dağıttığım liste şudur: 6, 13, 18, 23, 25, 27, 31, 32, 34, 37, 38, 39, 40, 42, 43, 46, 51, 55, 57, 62, 63, 69, 71, 73, 77, 84, 86, 90, 91, 94, 95, 103, 104, 107, 110, 116, 118, 121, 123, 124, 130, 138, 139, 141, 142, 143, 146 ve 147.

En iyi yöntem bunları yüksek sesle okumaktır. Bu, Mezmur­lar’ın yazarının hem kendisinin hem de sizin terkedilmişlik, çaresizlik, melankoli duygularınızı ve kendisinin (ve de ümit ederim sizin) Tanrı’ya olan iman ve O’ndaki umudunuzu dile getirmesine izin verir.

6. Tanrı’nın Ruhu’nun huzurunda güven içinde dinlenin. Mezmurlar’ın yazarı moral çöküntüsünden kurtuluşun gizini tekrar tekrar doğruladı. Kendi kendine şöyle moral vermiştir, “Tanrı’ya ümit bağla; çünkü ben yüzünün bana gösterdiği yardımdan ötürü hâlâ ona şükrederim,” (Zebur:Mezmurlar 42:5, italikler yazarın). Bu, Tanrı’nın “yüzünün” verdiği gü­ven­dir—Tanrı’nın kişisel huzurunun garantisi Kendi yüzü­dür.

İsa, aralarından ayrılmadan önce büyük bir moral çöküntüsü içinde olan havarilerini teselli ederken aynı temel kavramı kullandı. “Sizi öksüz bırakmayacağım, size geri döneceğim. Az sonra... beni göreceksiniz, çünkü ben yaşıyorum,” (İncil: Yuhanna 14:16, 18-19).

Açık kalp ameliyatı olan birinin bu konuda yazdıklarını okumuştum. Adam şöyle demişti:

Ameliyattan bir gün önce güzel bir hemşire beni görmeye geldi. Elimi tuttu, bana elini hissetmemi ve tutmamı söyledi. Ben de bunun harika bir fikir olduğunu düşündüm!

Hemşire, “Yarın” dedi, “ameliyat odasında seni kalbinden ayıracaklar ve bazı makineler aracılığıyla yaşamaya devam edeceksin. Sonunda kalbinin durumunu düzelttiklerinde ve ameliyat bitip kalbini yerine taktıklarında özel bir odada uyanacaksın. En az altı saat kımıldayamayacaksın. Kıpırdayamayacaksın, konuşamayacaksın, gözlerini bile aça­mayacaksın ama bilincin tamamen yerinde olacak, işitebile­ceksin ve etrafında olup bitenleri bileceksin. O altı saat bo­yunca ben senin yanında olacağım ve şimdi yaptığım gibi elini tutacağım. Tamamen kendine gelinceye kadar senin yanında kalacağım. Kendini çok çaresiz hissetsen bile elimi hissedince senin yanından ayrılmayacağımı bileceksin.”

Her şey hemşirenin söylediği gibi oldu. Uyandım, hiçbir şey yapamıyordum. Ama saatlerce hemşirenin elini elimde hissettim. Ve bu da bana çok yardımcı oldu!

İsa’nın, Kutsal Ruh’un yanımızda olacağını vaat ederken kullanmayı en çok sevdiği sözcük Paraclete” dir. Paraclete’ın anlamı “yanında olmak için çağırılmış” tır. İsa’nın sözlerine beyinlerinize öylesine kazıyın ki, içine düşebileceğiniz en korkunç moral çöküntüsünde bile siz kendinizi nasıl hisseder­seniz hissedin O’nun sizin yanınızda olduğunu bilin.

İsa, havarilerinin Kendisine ne demek istediğini sormak istediklerini biliyordu, bu yüzden onlara, “`Kısa bir süre sonra beni görmeyeceksiniz; yine kısa bir süre sonra beni göreceksiniz’ dedim. Birbirinizle bu sözü mü tartışıyorsunuz? Size doğrusunu söyleyeyim, siz ağlayıp yas tutacaksınız, dünya ise sevinecektir. Elem çekeceksiniz, ama eleminiz sevince dönüşecek.... Bunun gibi siz de şimdi elem çekiyor­sunuz, ama sizi yine göreceğim ve yüreğiniz sevinecek. Se­vincinizi kimse sizden alamayacak. O gün bana hiçbir şey sormayacaksınız,” dedi (İncil:Yuhanna 16:19-20, 22-23).

Şimdiye dek bütün yaradılışın birlikte inleyip do­ğum ağrısı çektiğini biliriz. Yalnız yaradılış değil, biz de, evet Ruh’un turfandasına sahip olan bizler de evlatlığa alınmayı, yani bedenlerimizin kurtul­ma­sını özlemle bekleyerek içimizden inleriz.

Bunun gibi Ruh da güçsüzlüğümüzde bizlere yar­dım eder. Nasıl dua etmemiz gerektiğini bilmeyiz, ama Ruh’un kendisi, sözle anlatılmaz ahlarla bizim için Tanrı’ya yalvarır. İnsanla­rın yüreklerini araş­tıran Tanrı, Ruh’un düşüncesinin ne oldu­ğunu bilir. Çünkü Ruh, Tanrı’nın isteğine göre kutsallar için aracılık eder. Tanrı’nın, kendisini sevenlerle, ama­cına göre çağırılmış olanlarla birlikte her durumda iyilik için etkin olduğunu biliriz.

(İncil:Ro­malılar 8:22-23, 26-28)





12. İyileşmiş Yardımcılar





Şimdi iyileşme sürecindeki önemli bir yere, belki de en önemli yere geliyoruz, çünkü Tanrı’nın iyileştirici gücünü en büyük zaferinde gösterir—bu da Tanrı’nın insanların acılarını alıp bu acıları onların yararlarına ve Kendi yüceliği için kul­lanmasıdır.

Şimdiye kadar lütfun farklı biçimlerini ele aldık. Şimdi adına #yeniden kullanma lütuf demeyi sevdiğim biçimine bir baka­lım. Bir keresinde içinde çöpleri işleyip yeniden kullanışlı hale getirdikleri bir fabrika olan bir şehre gitmiştim. Bu fabri­kada çöpler yakıt olarak kullanılmak üzere işleniyorlardı. Buna benzer bir biçimde de Tanrı’nın yeniden kullanma lütfu, zayıflıklarımızı, hasar görmüş duygularımızı ve yaşam­larımı­zın çöpünü alır ve onları, sakatlayan belâlardan büyüme­mize yarayan ve O’nun hizmetinde kullanılan aletlere çevirir.

Kutsal Kitap’ta bu konuyu İncil:Romalılar 8:18-28 kadar derinlemesine ve güzel bir biçimde ele alan bir yer daha yoktur. Bu ayetlerin daha geniş bir uygulama alanı olduğu halde, ben onları özellikle Tanrı’nın acı çekmekte olan insan­ları alıp onları iyileşmiş yardımcılar haline getirmesi konu­sunda kullanmak istiyorum.

Pavlus, sözlerine bizlerin düşmüş, kusurlu ve acı çeken bir dünyada yaşadığımız gerçeğini kabul ederek başlıyor. Buna birisi hemen şu şekilde itiraz edebilir: “Siz din adamlarının devamlı bunu söylemenizden bıktım. Bu dünyada neden bu kadar çok acı ve ıstırap var?”

Bu itirazdaki önemli sözcükler bu dünyada’dır, Pavlus’un da değinmek istediği konu zaten budur. Acı çekmemizin nedeni, içinde yaşamayı istediğimiz düşsel bir dünyada değil, yaşamayı arzuladığımız bir ütopyada değil, bu dünyada yaşa­mamızdır. Bizler bu dünyada—Düşüşten sonra, Aden Bahçe­si’nin bu tarafında, Tanrı’nın çocuklarının yaptıkları seçimin sonucu cenneti-kaybolmuş olan bu dünyada yaşıyoruz. Kötü­lüğün Tanrı’nın kusursuz olan özgün planını bozduğu, onun şeklini bozduğu, onun üzerinde çirkin izler bıraktığı, onu kusurlu kıldığı ve çirkinleştirdiği bir dünyada yaşıyoruz. Tanrı’nın kusursuz isteği ve ilk arzusuna bağlı bir şekilde değil de, çoğu kez—belki de her zaman O’nun izin verdiği ve şartlı olarak arzuladığı durumlarla yetinmek zorundayız. Pavlus’un söylemek istediği şuydu: “Gerçekle yüz yüze gel! Tarihi, düşüşün gerisine itemezsin; bir düşler dünyasında yaşayamazsın.” Sonra bu dünyanın tümü hakkında cansızlar­dan insanlara dek bütün yaratılışın kusurlu olduğunu söyledi. Dünya yeni bir doğuşu, hepimizin yeni vücutlu ve kafalı yeni insanlar olacağımız ve her şeyin düzeltileceği doğa ve insanlık için son bir kurtuluşu bekleyerek acı çekmektedir.

Pavlus, Tanrı’nın bu dünyada planlarını ve isteklerini yerine getirmek için bizim günahlarımıza, zayıflıklarımıza, başarısız­lıklarımıza ve yaptığımız aptalca hatalara ihtiyacı olduğunu söylemek istemiyordu. Ama bu düşmüş dünyada O’nun lütfu­na bağlı ve izin verici iradesini yerine getirebilmek için kulla­nabileceği hemen hemen yegâne şeyler bunlardır. İnsan­ların çektikleri bütün acı ve ıstırapların kaynağını geriye dönüp araştıracak olsaydık bunun belki nesiller önce ama yine de birinin günahının sonucu olduğunu ortaya çıkarırdık. Yete­rince geriye dönüp bir acının kaynağını bulabilseydik bize zayıflıklar ve hasar görmüş duygular olarak erişen şeylerin, kusurlu genler, kusurlu ana-babalar ve kusurlu performanslar tarafından geçirildiğini görürdük.

İnsanlar büroma gelip, bana ıstıraplarının korkutucu öyküsü­nü anlatıp içlerini dökerken sık sık durup şöyle derler: “Ama bana ne yardımcı oldu biliyor musunuz? Daha sonra o kişinin annesi ve babasıyla, büyükanne ya da büyükbabasıyla, aile­siyle tanıştım. Ondan sonra anlamaya ve o kişi için merhamet duymaya başladım.” Bu tür sözleri duymak beni her zaman mutlu eder, çünkü merhametin kabulü, kabulün de sevgiyi doğurabileceğini bilirim.





Yanındaki

Pavlus bu derin teolojiyi çok pratik bir alana—hasar gör­müş duygularımız ve saplantılarımızla yaşadığımız alana uygula­mıştır. “Kutsal Ruh güçsüzlüğümüzde bize yardım eder,” zayıflıklarımızda da (İncil:Romalılar 8:26). Tanrı’ya şükür! Bizi yalnız bırakmaz; bütün bu karışıklık içinde çaba­lamak ve yenik yaşamlar yaşamak üzere değersiz kaynakları­mızla baş başa yalnız bırakılmadık. Hayır! Çünkü Yaralı İyileştirici­miz, Başkâhinimiz, İsa Mesih, zayıflıklarımızın duy­gusal yönünü anlar. Tanrı’nın Oğlu olan İsa, İnsanoğlu olduğu zaman biz insanlarla özdeşleşti. Sadece zayıflıklarımı­zı değil, duygularımızı da biliyor. Reddedilmenin acısını, ayrılığın verdiği endişeyi, yalnızlık ve terkedilmişliğin kor­kunçluğunu, moral çöküntüsünün kara bulutlarını anlar. Bu zayıflıkları, bu güçsüzlükleri, bu sakatlıkları bilir ve anlar. O bizim “Ya­ralı İyileştiricimizdir,” “günahlarımız için yara­lanan ve fesat­larımızla zayıflıklarımızı taşıyan” O’dur.

Mesih, bizim Yaralı İyileştiricimiz olduğundan ve bizi tamamiyle anlayabildiğinden bu dünyadan ayrılmaya hazırla­nırken dostlarını yalnız bırakmayacağına, onlara bir Tesellici olan Paraclete’i göndereceğine dair söz verdi. (Bkz. İn­cil: Yuhanna 14:16-18.) Para “yanında” ve kaleo “çağırmak” anlamına gelir. Sizlere çağırabileceğiniz ve yanınıza gelip zayıflıkları­nızda size yardım edecek olan Birini yollayacağım.

Yardım anlamına gelen Yunanca sözcüğe bakmalıyız. Üç sözcüğün bileşiminden oluşmuştur: sun—“yanında, birlik­te;”—“diğer yanda;” ve lambano—“bir ucunu tutmak.” Bütün bu sözcükleri yan yana koyarsak ortaya çıkan sözcük, “Bizimle birlikte öbür ucundan tutan” anlamına gelen sunanti­lambanotai olur. Hiç Yunanca bir sözcüğün size heyecan verdiği oldu mu? Bu sözcük üzerinde düşündüğünüzde heye­canlanmalısınız! “Size, çağırdığınızda yanınıza gelen ve sizin­le birlikte öbür ucundan tutan bir Paraclete yollayacağım.” Sözcük analizimizde biraz tekniksel olmamızın yararı var­dır, çünkü bu sözcük bildiren bir havadadır ve bir gerçeği yansı­tır. Kutsal Ruh’un işlevi yaptığını bildiren bir gramer yapısın­da ve geniş zamanda­dır, daimi, sürekli bir işlevi bildirir. Anlamı Kutsal Ruh’un her zaman yanımızda olduğudur!

Bizi teselli eden ve bizlere danışmanlık eden Paraclete’in büyük işlerinden biri de, bizleri sakatlayan zayıflığımızın, hasar görmüş duygularımızın ve acı veren takıntımızın diğer ucundan tutmak için her zaman hazır olmasıdır. Hasar gör­müş oldu­ğumuz için yada performansımız kusurlu olduğu için bizi bırakmaz. Kusursuzluk kompleksi çeken kişinin yanlış olarak düşündüğü, her zaman, “Hadi, biraz daha çabala! Bundan daha iyisini yapabilirsin! İstediğim gibi olursan seni seve­rim!” diye fısıldayan Tanrı karikatürünün tam zıttıdır. Parac­lete yani Kutsal Ruh, anlayan, bizim kendimiz için çok ağır bir yükü taşımakta olduğumuzu, bunu kendi başımıza başara­mayacağımızın farkında olan ve yanımıza gelip o ağır yükü ve onun acısını alıp kaldırmamıza yardım eden ve sakat bıra­kıcı zayıflığımızı taşımamıza yardımcı olan Tanrı’dır. Ne kadar güzel bir resim değil mi?

Bu fiile İncil’de sadece bir tek başka yerde rastlanır ve o da Luka 10:40’dır. Mecdelli Meryem, İsa’nın ayaklarının dibinde oturmuş, O’nun sevgisi ve sözlerini zevkle dinliyor­du. Marta ise mutfakta bütün işleri kendi başına yapıyordu. Aynı za­manda da bu durumdan ötürü her an biraz daha fazla öfkeleni­yordu. Sonunda, İsa ile Meryem’in birlikte oturduk­ları veran­danın kapısını hışımla açıp, “İsa, lütfen kız kardeşimle konu­şup ona benimle sunantilambano yapmasını söyler misin? Ona yanıma gelip üstüne düşeni yapmasını ve işlerin öbür ucunu tutmasını söyle. Her şeyi tek başıma yapamam.” Bu sözcüğün yansıttığı resim budur: Kutsal Ruh’un diğer ucundan tutarak bizlere yardımcı olması.

Hasar görmüş duyguları olanlara İncil’in müjdesi şudur:

● Tanrı bizleri sever. Tanrı’nın bizleri sevmesinin nedeni bizim iyi olmamız değil, iyi olmak için O’nun sevgisine ihti­yacımız olmasıdır.

● Başkâhinimiz olan İsa Mesih günahlarımızı ve zayıflıkla­rımızı taşıdı. Bunu bizler iyi olduğumuz için değil, iyi olmak için O’nun sevgisine ve bizi kabul etmesine ihtiyacımız oldu­ğu için yaptı.

● Kutsal Ruh bizlere, bize sürekli imkân ve güç veren birlikteliğini sunar. Bunun nedeni de yine bizlerin iyi olmamız değil, iyi olmak için O’na ihtiyacımız oluşudur. Ne harika bir haber değil mi?

Burada Tanrı’nın lütfunun sağladıklarını görüyoruz. Ba­ba’nın kayıtsız şartsız ve kabul edici sevgisi, Oğul’un Başkâ­hinimiz ve Yaralı İyileştiricimiz olarak günahlarımız ve zayıf­lıklarımızı tamamen üzerine alması ve Kutsal Ruh’un her gün bizi sevip yukarılara kaldırması.

Kutsal Ruh bu sakat edici zayıflıklarımız konusunda bize nasıl yardımcı olur? “Nasıl dua etmemiz gerektiğini bilmeyiz, ama Ruh’un kendisi sözle anlatılmaz ahlarla bizim için Tan­rı’ya yalvarır” (İncil:Romalılar 8:26). Tanrı’nın düşüncelerini sadece Kutsal Ruh bilir. Ve sadece Kutsal Ruh bizi tama­miyle anlayabilir. Çünkü hem içimizde olup bitenleri anlar ve hem de Tanrı’nın kalbinin içindekileri anlar. Ve bu ikisini nasıl yan yana getirebileceğini bilir. Bu yüzden Kutsal Ruh’un Kendisi bizim için sözle anlatılmaz ahlarla Tanrı’ya yalvarır. Bizim için Tanrı’nın isteğine göre yakarır.

“İnsanların yüreklerini araştıran Tanrı, Ruh’un düşüncesi­nin ne olduğunu bilir” (ayet 27). Yürekler sözcüğünü alıp ve onu kabaca “bilinçaltı” olarak tercüme edersek, Pavlus’un ne söylediğini anlayacağınızı düşünüyorum. Kutsal Ruh’un yaptı­ğı işlev aracılığıyla duygusal iyileşmeye kavuştuğumuz yer— bu derin iç benlikte; incinme ve acılarımızın sıradan dualar için çok derinlerde olduğu ve bazen de sesli bir dua için fazlasıyla derinde olduğu anıların bu büyük ambarındadır. Kutsal Ruh’un eski yaralarımızı temizlediği, bağışlama getir­diği, hasarları onardığı ve iyileşmenin gerçekleşmesi için Tanrı’nın sevgisini döktüğü yer burasıdır. Kutsal Ruh sadece yanımıza gelmekle kalmaz içimize de gelir.

En iyisi daha gelmemiştir! Çoğu kez İncil:Romalılar 8:28’i metin dışı olarak aktarırız. Aslında o bütün bu düzeltici olgu­nun son safhasıdır: “Tanrı’nın, kendisini sevenlerle, amacına göre çağırılmış olanlarla birlikte her durumda iyilik için etkin olduğunu biliriz.” Eski çevirilerde bu, “Her şey iyilik için işler” şeklinde geçer. Ne yazık ki şeyler iyilik için işlemez; hatta bize karşı bile işleyebilirler. Ama Tanrı şeylerin içinde ve şeyler aracılığıyla etkindir ve durumların bizim iyiliğimiz için sonuçlanmasında etkin olur. Anlam farklıdır, vurguyu kaderden Baba’ya çevirir. Vurguyu şeylerden ve olaylardan sevgi ve plan dolu bir Kişilik olan Tanrı’ya dönüştürür. Tanrı’nın her durumda iyilik için etkin oluşu iyileşme olgusu­nun en büyük bölümüdür ve inci­ten olayları ve durumları diğer insanlara yardımcı olmakta kullanması da en büyük muci­zedir.

Bu olmadan iyileşmenin tamam olduğu söylenemez, çünkü tamamen iyileşme acı veren anıların acısını hafifletmek, zarar­lı içerlemelerden ötürü birilerini bağışlayıp bağışlanmak ve hatta kafalarımızın yeniden programlanmasından da ötedir. İyileşme Tanrı’nın kötüyü iyilik için kullanan lütfunun bir mucizesi­dir. Tanrı her şeyimizi alır ve bunlardan iyi sonuçlar çıkması­nı sağlar, saplantılarımızı bütünlük ve yararlılığa çevirir.

Bunun anlamı tanımlamakta olduğumuz bütün incitici şeyle­rin yaşamlarımız için Tanrı’nın kasti isteği olduğu değildir. Tanrı bütün olayların Yazarı değildir, ama bütün olayların Efendisidir. Bunun anlamı, başınıza gelenler içinde Tanrı’nın sizin iyiliğiniz için kullanamayacağı ve kullanmayacağı bir şey olmadığıdır. Ancak Tanrı’nın bunları yapabilmesi için onları Tanrı’nın ellerine teslim etmeniz ve O’nun çalışması sizin izin vermeniz gerekir.

Tanrı gerçekleşen kötülüğün gerçek doğasını değiştirmez. İnsanların bakış açısından konuşursak, bunu kimse değiştire­mez; hâlâ kötüdür, trajik, anlamsız, belki de adaletsiz ve gülünç bir şeydir. Ama Tanrı onun yaşamınızın tümü için olan anlamını değiştirebilir. Tanrı onu yaşamınızın tasarımı ve amacına öylesine örebilir ki, durum ya da olay O’nun planında kurtarış ve en sonunda iyilik olarak kullanılır.

Tanrı, eğer Kendisine izin verirseniz bunların hepsini ruhsal altına dönüştürecek olan büyük Simyagerdir. O her hasarı, her incinmeyi, her sakatlayıcı zayıflığı alır ve onları, iplikleri kötü de olsa, cahil ve aptal eller tarafından eğirilmiş olsalar bile Kendi amacına göre örer.

Bu derin dua ve içinsel iyileşme olgusunda Kutsal Ruh’la işbirliği yaptığınızda, Tanrı sizi yeniden yapıp yeniden tamir edip yenilemek ve hatta motifi de yeniden örmekle kalmaz, bu deneyimleri aynı zamanda diğerlerine hizmet etmek için yeniden kullanacaktır. Bunun üzerine ona bakıp, “Bu Rab’bin yaptığı bir şeydir ve gözlerimizde harikadır,” dersiniz.





Betty

Betty ve kocası kendilerine danışmanlık yapmam için bana geldiler. İnanlı hizmetine hazırlanan ve İsa’nın amacına kendilerini derinden adamış İnanlılar olduklarını ve sağlam bir evlilikleri olduğunu biliyordum. Ancak son zamanlarda ilişkilerinde bazı sorunlar olmuş ve Betty’nin geçirdiği moral çöküntüleri artmıştı. İlk tanıştığımızda sık sık ağlıyordu ve bu gözyaşlarına kendisi de şaşıyordu. Bunlara uzun yıllar önce son verdiğini sanıyordu, ama şimdi gözyaşları sanki kapalı bir musluk açılmışcasına kontrolden çıkmış ve onu utandıracak bir biçimde akıyorlardı.

İkinci gelişinde bana öyküsünü anlatmaya başladı. Annesi ona hamile kaldığı için annesiyle babası evlenmeye zorlanmış­lardı. Bu istenmeyen bir evlilikti ve Betty de istenmeyen bir çocuktu. (Eğer bu durum sizin yaşamınız için de geçerliyse, zor da olsa, bunu kabul etmeniz gerektiğini ve bu konuda huzur bulmanızı size de söylüyorum.)

Betty üç buçuk yaşınday­ken annesi yeniden hamile kaldı. Ama bu sefer babası aynı anda başka bir kadını da hamile bırakmıştı. Bu çok ciddi çatışma­lara ve sonunda boşan­ma­larına neden oldu. Betty bunları çok açık seçik bir biçimde anımsıyordu. Babasının kapıdan çıkıp gittiği ve evi terkettiği son günü çok canlı bir şekilde hatırlı­yordu. Olayın olduğu odada küçük yatağında yatıyordu; bü­yük kavgayı ve babasının çıkıp gittiği o korkunç anı hatırlı­yordu. Kalbinin derinlik­lerinde sızlayan, habis bir acı özü bırakmıştı. Anılarının iyileşmesi için dua ederken Rab bizim olayları yeniden yaşamamıza izin vererek bizleri o küçük yatağa geri götürdü.

İsa bunu yapabilir, bunu biliyor muydunuz? Çünkü bütün zamanlar O’nun için şimdiki zamandır. “İbrahim doğmadan önce ben varım” diyen O’ydu (İncil:Yuhanna 8:58). Anıları­mız zamanın Rab’bi ve Efendisi olan İsa’nın önündedirler. Bu iyileştirici zaman sırasında Betty yıllardır gömülü olan acılı bir çocuk ağlayışı ile ağladı. Ona, “Betty” dedim, “O anda o küçük yatağından babana bir şey söyleyebilseydin—ne söylerdin?” Ve birden bire Kutsal Ruh o tamamen terkedil­miş olduğu anda hissettiklerini aklına getirdi. Genç bir yetiş­kinin değil, üç buçuk yaşındaki bir çocuğun ağlayışıyla, “Baba, lütfen beni bırakma!” diye ağladı. Ve o anın bütün korkunçlu­ğu ve acısı “sözle anlatılamayacak kadar derin olan seslerle” ortaya döküldü.

Sonra birlikte dua ederken, aklıma şu geldi: Eğer İsa’nın çarmıhtaki terkedilmişlik ağlayışını (”Tanrım, Tanrım, beni niçin terkettin?”) bir çocuğun söyleyebileceği bir biçimde değiştirseydik, Betty’nin sözlerinden iyisini bulamazdık: “Baba, lütfen beni bırakma!” Ve birden bire, İsa’nın çarmıhta yaşadıklarından ötürü, günümüzde çok duyulan ve milyonlar­ca küçük çocuğun ağlayışı olan, “Baba,” ya da “Anne, lütfen beni bırakma!”yı çok iyi anladığını farkettim. Ama yine de onlar çocuklarını bırakırlar. Ve Yaralı İyileştirici o ağlamala­rı duyar ve o çocukların duygularını içinde hisseder.

Bu Betty’nin yaşamındaki derin iyileşmenin başlangıcıydı. Ancak ben onun İncil:Romalılar 8:28’de vaat edilen nihai bütünlüğü yaşamasını istiyordum. Onun yaşamının anlamını anlamaya çalışarak konuştuk. O yaşamın kendisine başladı­ğında Tanrı neredeydi? İstenmeyen bir hamilelikten doğmuş olması hâlâ onun huzurunu kaçırıyor muydu? Hâlâ kaçırdığını söyledi.

Ona, danışmanlık yaptığım bütün bu yıllar boyunca çok az kişiye verdiğim tuhaf bir ödev verdim. Dedim ki: “Betty, sana bir ev ödevi vereceğim ve senin bu konuda derin derin dü­şünmeni ve dua etmeni istiyorum. Annenin sana hamile kaldığı anı hayal etmeni istiyorum. Ba­bandan bir hücrenin annenin bir hücresi içine girdiğini ve senin var olmaya başladığını düşün. Senin insanlık tarihine adım atışın böyle oldu. Ve bu konuyu düşünürken kendi kendine şu soruyu sor: “Tanrı o zaman neredeydi?”

Betty ev ödevini ciddiye aldı. Bir hafta sonra bana geldiğin­de dedi ki: “Biliyor musunuz, ilk iki üç gün söylediklerinizin çok saçma olduğunu düşündüm. Bütün düşünebildiğim, Kut­sal Kitap’ta ‘Annem günah içinde bana hamile kaldı’ diyen ayetti. Ama üçüncüğün istemeyerek bu konuda derin derin düşü­nürken ağlamaya başladım. Ama bu normal ağlamala­rımdan farklı bir ağlamaydı. İçimden bir dua yükseliyordu ve onu yazdım.”

Duayı yazdığı kâğıdı bana verdi ve onun izniyle ben de bunu sizinle paylaşacağım:

Tanrım, benim sevgi dolu Babam olan Senin beni asla yalnız bırakmadığın düşüncesiyle kalbim coşup sıçrıyor. Annem bana dünyasal şehvet içinde hamile kaldığında Sen oradaydın. O zaman bile bana bir Baba’nın sevgisiyle baktın. Ben annemin karnındayken Sen beni düşünü­yor­dun, yüce bilgeliğinde nasıl bir insan olacağımı planlı­yor­dun ve beni Kendi suretine göre yoğuruyordun.

Gelecekte çekeceğim acıları bilerek, Kendi seçtiğin zaman­da beni iyileştirene dek bana acıların üstesinden gelebi­leceğim bir kafa verdin.

Annem beni doğurduğunda Sen oradaydın, babamın boş olan yerinde durmuş bana tatlılıkla bakıyordun. Babası ken­disini terketmiş olan bir çocuğun acı dolu gözyaşlarını döktüğümde Sen oradaydın. Bütün o zaman boyunca beni kollarında tutu­yor ve yatıştırıcı sevginle beni yumuşak bir şekilde kollarında sallıyordun.

Ah, neden Senin yanımda olduğunu bilemedim? Bir çocuk­ken bile Senin sevgine karşı kördüm, Senin sevginin ne kadar derin ve geniş olduğunu bilemedim.

Tanrım, benim çok sevgili Babam, kalbim donmuştu, ama şimdi Senin sevginin ışığında ısınmaya başlıyor. Yeniden hissedebiliyorum. İçimde iyileştirme mucizesini yarat­maya başladın. Sana güveniyorum ve Sana şükre­diyorum. Senin iyilik ve merhametin her zaman benimle birlikte oldu. Senin sevgin beni asla yalnız bırakmadı. Ve şimdi ruhumun gözleri açıldı. Seni gerçekten olduğun gibi görüyorum, Sen benim gerçek Babam’sın. Senin sevgini biliyorum ve şimdi bağışla­maya hazırım. Lütfen iyileş­tirme sürecini tamamla.

Tanrı onun Kendisine verdiği bütün acıları alıp bu olayları yeniden kullanarak ve iyileştirici sevgisiyle iyileştirdiğinde, Betty iyileşmenin son sahnesini yakaladı. Ama sonra Tanrı pastanın kremasını koydu—yani Betty’i iyileşmiş bir yardımcı olarak kullandı.

Bir pazar sabahı konuşmamda hemen hemen hiç yapmadı­ğım bir şey yaptım. Betty’nin izniyle yukarıdaki öyküyü kullandım. Onun cemaatin arasında olacağını bildiğimden onun kim olduğunu ortaya çıkaracak ayrıntıları değiştirdim. Konuşmamın sonunda eğer duygusal bakımdan iyileşmeyi arzuluyanlar varsa öne gelmeleri için bir davette bulundum. Büyük bir kalabalık geldi. Betty çağrı sırasında hüngür hün­gür ağlayan, ancak öne çıkmayan birinin yanında oturuyordu. Betty ona yaklaştı ve kolunu arkadaşının boynuna dolayıp ona kendisiyle birlikte öne çıkıp onun için dua etmesini iste­yip istemediğini sordu. Hanım çok tereddütlüydü, sorunlarının çok derin olduğunu ve Betty’nin onu gerçekten anlamayacağı­nı söyleyerek itiraz etti.

Betty burada büyük bir mücadele verdi: Tanrı’nın yapmasını istediğini sandığı şeyin ne olduğunu biliyordu ve kendisi de Tanrı’nın biraz fazla şey istediğini düşünüyordu! Ama birkaç dakika içinde ne yapacağına karar verdi. Arkadaşına uzanıp, onun kulağına, “Sana bir şey söyleyeceğim, ama şaşırma: bu sabahki öyküyü anlatması için Dr. Seamands’a ben izin verdim. Çünkü Betty benim,” dedi. Arkadaşı ona inanmaz bir şekilde baktı.

“Evet” diye tekrar etti, “Betty benim ve anlayabileceğimi sanıyorum ve belki yardım edebilirim.” Birlikte öne geldiler ve uzun zaman konuşup dua ettiler. Bu, Betty’nin arkadaşının yaşamındaki iyileşme olgusunun başlangıcıydı. Betty olayı bana anlattığında yüzü başkalarına yardımcı olabilmiş birinin ışığıyla parlıyordu. Tanrı gerçekten de acılarını iyileşme ve yardım etmeye çevirmişti!





Diğer Yandaki

Fazlasıyla çok sayıda İnanlı sadece kuvvetli olduğumuzda başkalarına hizmet edebileceğimizi—muzaffer olduğumuz ve insanları güçlü yanlarımızla etkileyebileceğimiz zamanlar Tanrı’ya en çok yüceliği getirebileceğimizi düşünür. Ama Pavlus sadece iki konuda sevinerek övünebileceğimizi söyle­miştir. Bunlardan birincisi, bütün insanlık tarihi boyunca en büyük zayıflığın, adaletsizlikte son söz olan ve Tanrı’nın bütün dünyanın kurtuluşuna çevirdiği İsa Mesih’in çarmıhıdır (İncil:Galatyalılar 6:14). Kendimiz hakkında sevinerek övüne­bile­ceğimiz diğer şey de güçsüzlüklerimiz, zayıflık­ları­mızdır (İncil:2.Ko­rint­liler 12:9-10). Neden mi? Çünkü Tanrı’­nın kuvveti bizim zayıflığı­mızda kusursuz olur. İnanlı­lar olarak, kuvvetle değil zayıflık­la etkin olan iyileşmiş yardım­cılar olmaya çağırıldık.

Danışma odasında sık sık birisi çıkıp çok derin sorunlarını veya kafasını karıştıran şeyleri anlatarak içini döker. Güçlü, bilge ve iyi öğütler veren bir danışman rolü oynayarak onu etkilemek danışmanlar olarak her zaman karşı durmamız gereken bir tutumdur.

Ama sonra Kutsal Ruh bana şöyle fısıldar: “David, bu insanla kendi deneyimlerini paylaş. Bu bir ‘müşteri’ değil, bir ‘vaka’ değil (bu terimden zaten nefret ederim!), karşındaki acı çeken bir insan. Ona kendi zayıflıklarını, kendi hasar görmüş duygularını, mücadelelerini anlat. Kutsal Ruh’un kendi güçsüzlüklerinde sana nasıl yardım ettiğini anlat.”

Sık sık içimden bu düşünceye karşı çıkarım ve Kutsal Ruh’la şöyle kavga ederim: “Ama, Rab’bim, bunu yapamam, çünkü bu insan bana bir din adamı olduğum için gelmiş. Bana saygı duyuyor, beni güçlü, bilge bir adam olarak görüyor ve bütün yanıtları bildiğimi sanıyor.”

Biraz zaman geçince genellikle O’nun yumuşak baskısına boyun eğip istediklerini yaparım. Ve bunu yaptığım her za­man, Tanrı’nın gücü benim güçsüzlüğümde kusursuzlaştığı için Tanrı Kendi gücünü gösterirken İncil:2.Korintliler 12:9-10’daki vaat benim için canlanıyor.

Tanrı hasarları, acıları, zayıflıkları iyiye kullanır ve sonra onları birinin yararına ve Kendi yüceliği için kullandıkça ben de sayısız kereler bu derin tedavinin bir parçası oldum.

Kendi yaşamımdaki deneyimlerle yaşadıklarımın birçok başka insanın yaşamında da gerçekleştiğini gördüm. Bunların sizin yaşamınızda da gerçekleşebileceğine inanma cesaretini gösteriyorum!

	 	1Kutsal 	Kitap veya 	Kitabı 	Mukaddes, 	Hıristiyanların (veya Mesih İnanlı­ları’nın) kabul 	ettiği Tevrat, 	Zebur, 	ve İncil’den 	oluşan bir kitaptır.



	2Yaralar 	kendi kendilerine ya da/ve zamanla iyileşe­bildikleri halde 	hasar gör­müş bir şey ken­di kendine ya da zamanla 	iyileşmez. Tamir ya da tedaviye ihtiyacı vardır.



	3Joni’nin 	kitabı Türkçe’ye çevirilmiştir ve yayınevi­miz­den 	sağla­na­bilir.





